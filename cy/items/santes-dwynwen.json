{
  "wikiSummary": "Santes oedd Dwynwen ac un o 24 merch Brychan Brycheiniog, yn y 5g. Heddiw hi yw nawddsant cariadon Cymru. Dethlir diwrnod Santes Dwynwen ar 25 Ionawr trwy i gariadon anfon cardiau i\u0027w gilydd.",
  "wikiArticle": "Santes oedd Dwynwen ac un o 24 merch Brychan Brycheiniog, yn y 5g. Heddiw hi yw nawddsant cariadon Cymru. Dethlir diwrnod Santes Dwynwen ar 25 Ionawr trwy i gariadon anfon cardiau i\u0027w gilydd.\r\n\r\n== Bywyd Dwynwen ==\nYn \u00F4l yr hanes yr oedd Dwynwen mewn cariad \u00E2 Maelon, mab pennaeth llwyth arall. Ceisiodd Maelon gymryd mantais rhywiol o\u0027i chariad ond gwrthododd Dwynwen. Gwylltiodd Maelon a\u0027i threisio hi \u0022gan ddwyn malais arni yng g\u0175ydd y byd\u0022  Collodd Maelon bob diddordeb ynddi wedyn . Yn ei thrallod dihangodd hi i\u0027r goedwig lle y gwedd\u00EFodd ar i Dduw ei rhyddhau o\u0027i chariad at Maelon. Gwedd\u00EFodd yn daer nes blino\u0027n llwyr a syrthiodd i gysgu. Breuddwydiodd ei bod wedi yfed diod oedd yn ei hiach\u00E1u hi ond bod Maelon wedi yfed o\u0027r un ddiod a\u0027r diod wedi ei droi yn dalp o i\u00E2. Gwnaeth Dwynwen dri chais mewn gweddi. Yn gyntaf, gofynnodd ar Dduw i ddadmer Maelon. Yn ail gofynnodd i Dduw ateb ei gwedd\u00EFau dros gariadon fel y buasent, naill ai\u0027n cael dedwyddwch parhaol os oeddent yn caru yn gywir o\u0027r galon, neu yn cael eu hiach\u00E1u o\u0027u nwyd a\u0027u traserch. Yn drydydd gofynnodd am beidio \u00E2 dymuno priodi byth. Ar \u00F4l i\u0027w dymuniadau gael eu gwireddu, daeth Dwynwen  yn nawddsant cariadon.\n\n\n=== Sefydlu Llanddwyn a Llangeinwen ===\nSymudodd Dwynwen a\u0027i chwaer Ceinwen at berthnasau i F\u00F4n. Sefydlodd Dwynwen ar benrhyn a elwir heddiw\u0027n \u0022Ynys Llanddwyn\u0022 ger traeth Niwbwch ond nid oedd yn ynys bryd hynny. Ni bu Llanddwyn yn fan anghysbell yn y 5g fel y mae hi heddiw; y mae\u0027n llai na phum milltir o Aberffraw, un o brif lysoedd Cymru o\u0027r Oes Haearn hyd at yr Oesoedd Canol. Roedd Llanddwyn hefyd yn agos i\u0027r prif llwybr morwrol i Iwerddon \u2013 o ollewin Ynys M\u00F4n i Dun Laoghaire. Bu Dwynwen fyw yn Llanddwyn tan ei marwolaeth yn 460 O. C.\n\n\n=== Dywediadau Dwynwen ===\nPriodolir iddi y dywediad \u0022nid enillir calonnau cyn gynted \u00E2 sirioldeb\u0022 a ddyfynnir yng ngh\u00E2n Baring -Gould and Fisher, er eu bod hwy yn cofnodi fersiwn wahanol o\u0027r hanes. Iolo Morganwg yw ffynhonnell dywediad arall: \u0022A glywaist ti chwedl Dwynwen Santes, merch deg Brychan hen? Nid caruaidd ond llawen\u0022 a geir yn llawysgrif 1848\u0027.\n\nYn \u00F4l y tair gweddi Lladin a ychwanegwyd at Lyfr Offeren Bangor ym 1494, cerddodd Dwynwen yr holl ffordd dros f\u00F4r Iwerydd rhag llid Maelgwn Gwynedd. Yn llawysgrifau Iolo Morganwg ceir fersiwn wahanol, sef y fersiwn uchod. Ym marddoniaeth Dafydd Trefor disgrifir cleifion yn cael eu hiach\u00E1u gerllaw ei ffynnon a\u0027i chapel. Bu Dwynwen yn enwog ledled Gwynedd  yn yr Oesoedd Canol a bu ymweld \u00E2 Llanddwyn yn boblogaidd iawn.\r\n\r\n== Dafydd ap Gwilym ==\nSaif adfeilion eglwys Dwynwen, a godwyd yn y 14g, hyd heddiw ar ynys Llanddwyn ar safle y llan wreiddiol. Yn ystod y 14g gwelodd y bardd Dafydd ap Gwilym ddelw aur o Ddwynwen y tu mewn i\u0027r eglwys. Yn ddewr gofynnodd iddi fod yn llatai rhyngddo a Morfudd, y ferch a ddymunai ei hennill. Gwnaeth hyn, er fod Morfudd eisoes yn briod.\r\n\r\n== Coelion y Werin am Ddwynwen ==\nYn agos i\u0027r eglwys mae ffynnon a elwir \u0022Crochan Dwynwen\u0022. Dywedid fod symudiad y pysgod yn y ffynnon yn rhagfynegi ffawd rhywun sy\u0027n dymuno priodi. Cysegrwyd sawl ffynnon iddi, gan gynnwys un ger Niwbwrch, sydd erbyn hyn wedi\u0027i llenwi \u00E2 thywod. Credid hefyd bod d\u0175r y ffynnon yn iach\u00E1u pobl wael. Arferodd pobl leol ddod \u00E2\u0027u hanifeiliaid gwael i Landdwyn. Felly dros y canrifoedd daeth Dwynwen yn noddwraig gwartheg hefyd. Cofnodir un hanes a ddigwyddodd tua 1650 am ychen, a oedd yn gweithio ar y Sul, yn cael braw ac a redodd tua\u0027r m\u00F4r a boddi. Oherwydd hyn dechreuodd yr arfer o osod canhwyllau yn eglwys Llanddwyn i rwystro trychinebau rhag digwydd i ych aredig.[angen ffynhonnell]\r\n\r\n== Agweddau at Ddwynwen ==\nNi ledodd y diddordeb yn Nwynwen y tu allan i Gymru a Chernyw ac ni ddangosodd yr Eglwys Gatholig ddiddordeb ynddi hi fel santes am ganrifoedd. Nid oedd hi\u0027n wyryf; ond ymhlith pobl M\u00F4n mae dilyn arferion cysylltiedig \u00E2 Dwynwen wedi parhau yn ddi-dor.\nYchwanegodd sawl manylyn i \u0027barchuso\u0027 hanes Dwynwen yn ddiweddarach. Honnodd ei bod hi wedi gwrthod priodi Maelon gan nid oedd yn \u0175r addas , neu awgrymodd fod Brychan wedi gwrthod caniat\u00E1u y briodas . Yn yr 20g ailsefydlwyd Dwynwen fel nawddsant cariadon Cymru.",
  "imageNames": [
    "DwynwenCross1.jpg",
    "LlanddwynRuins.jpg",
    "Ruins_at_Llanddwyn_Anglesey.jpg",
    "StdwynwensChurchLlanddwyn.JPG"
  ],
  "includeMainMenu": false,
  "amDdim": false,
  "date": 460,
  "categoryId": "crefydd",
  "id": "santes-dwynwen",
  "label": "Santes Dwynwen"
}