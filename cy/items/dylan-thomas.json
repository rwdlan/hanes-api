{
  "wikiSummary": "Roedd Dylan Marlais Thomas yn fardd Cymreig poblogaidd yn ysgrifennu yn Saesneg, ac yn dod o Abertawe. Cafodd ei eni a\u0027i fagu yn rhif 5, Cwmdonkin Drive yn ardal yr Uplands. \nMae\u0027n enwog am fod yn fardd ddeiliadon ac am ei ddatganiadau hynod o\u0027i weithiau. Mae hefyd yn enwog am or-yfed. Honnodd, \u0022An alcoholic is someone you don\u0027t like, who drinks as much as you do\u0022. Priododd Caitlin a chawsant dri o blant. Ym 1995 agorwyd Canolfan Dylan Thomas yn ardal y Marina yn Abertawe.",
  "wikiArticle": "Roedd Dylan Marlais Thomas yn fardd Cymreig poblogaidd yn ysgrifennu yn Saesneg, ac yn dod o Abertawe. Cafodd ei eni a\u0027i fagu yn rhif 5, Cwmdonkin Drive yn ardal yr Uplands. \nMae\u0027n enwog am fod yn fardd ddeiliadon ac am ei ddatganiadau hynod o\u0027i weithiau. Mae hefyd yn enwog am or-yfed. Honnodd, \u0022An alcoholic is someone you don\u0027t like, who drinks as much as you do\u0022. Priododd Caitlin a chawsant dri o blant. Ym 1995 agorwyd Canolfan Dylan Thomas yn ardal y Marina yn Abertawe.\r\n\r\n== Ei flynyddoedd cynnar ==\n\nGanwyd Dylan Thomas ym 5 Cwmdonkin Drive, yn ardal yr Uplands o Abertawe, Cymru ar 27 Hydref 1914. Roedd yr Uplands yn un o ardaloedd mwyaf llewyrchus y ddinas a gadwodd Thomas i ffwrdd o ardaloedd diwydiannol y ddinas. Roedd ei dad, David John Thomas, yn dysgu llenyddiaeth Saesneg yn yr ysgol ramadeg leol. Roedd ei fam, Florence Hannah Thomas , yn wniadwraig a anwyd yn Abertawe. Roedd gan Dylan chwaer, Nancy, a oedd wyth mlynedd yn h\u0177n nag ef. Magwyd y plant i siarad Saesneg yn unig, er bod eu rhieni yn medru\u0027r Gymraeg.\nYnganer ei enw fel \u0022Dyl-an\u0022 yn y Gymraeg ac ar ddechrau ei yrfa cafodd ei enw ei ynganu yn y ffordd Gymreig. Fodd bynnag, hoffai Dylan yr ynganiad Seisnig \u0022Dill-un\u0022. Roedd enw canol Dylan yn deyrnged i\u0027w hen ewythr, y Gweinidog Undodaidd William Thomas a chanddo\u0027r enw barddol Gwilym Marles.\nTreuliodd y mwyafrif o\u0027i blentyndod yn Abertawe, gyda theithiau rheolaidd yn yr haf i ymweld \u00E2\u0027i fodryb Ann Jones ar ochr ei fam pan oeddent yn denantiaid ar fferm laeth Fern Hill, Llangain, Sir Gaerfyrddin a pherthnasau eraill yng nghyffiniau Llansteffan. Cyferbynnai\u0027r teithiau gwledig hyn gyda\u0027i fywyd yn y dref, gan ysbrydoli llawer o\u0027i weithiau, yn benodol ei straeon byrion, traethodau radio a\u0027i gerdd Fern Hill. Roedd Thomas yn blentyn a ddioddefodd lawer o salwch ac fe\u0027i ystyriwyd yn rhy wanllyd i frwydro yn yr Ail Ryfel Byd. Gwasanaethodd y rhyfel drwy ysgrifennu sgriptiau ar gyfer y llywodraeth. Dioddefodd o lid y bronci ac asma er ei fod yn chwarae ar ei salwch o dro i dro.\nDechreuodd Thomas addysg ffurfiol yn Ysgol Fonheddig Mrs. Hole, ysgol breifat a leolwyd ychydig strydoedd i ffwrdd ar Mirador Crescent, a disgrifiodd ei brofiadau yno yn Quite Early One Morning.\n\nYm mis Hydref 1925, mynychodd Thomas ysgol i fechgyn sef Ysgol Ramadeg Abertawe, yn ardal Mount Pleasant y ddinas. Cyhoeddwyd cerdd gyntaf Thomas yng nghylchgrawn yr ysgol ac yn ddiweddarach daeth yn olygydd y cylchgrawn hwn. Yn ystod ei gyfnod yn yr ysgol, cyfarfu \u00E2 Daniel Jones, a fyddai\u0027n gyfansoddwr pan yn ddyn, a bu\u0027r ddau\u0027n chwarae gemau o ffug-ddarlledu a datgan barddoniaeth. Gadawodd yr ysgol yn 16 er mwyn bod yn ohebydd gyda\u0027r papur newydd lleol sef y South Wales Daily Post. Gadawodd y swydd 18 mis yn ddiweddarach ym 1932 oherwydd y pwysau. Ymunodd \u00E2 chymdeithas ddrama amatur yn y Mwmbwls, ond parhaodd i weithio fel newyddiadurwr annibynnol am rai blynyddoedd.\nTreuliai Thomas ei ddiwrnodau yn y sinema yn yr Uplands, yn cerdded ar hyd Bae Abertawe ac yn mynychu tafarndai Abertawe, yn enwedig y rhai yn ardal y Mwmbwls gan gynnwys yr \u0022Antelope Hotel\u0022 a \u0022The Mermaid Hotel\u0022. Roedd Thomas hefyd yn gwsmer rheolaidd yng Nghaffi Kardomah ar y Stryd Fawr yng nghanol y ddinas. Roedd y caffi yn agos i\u0027r papur newydd y gweithiai iddo ac arferai gymysgu \u00E2 chyfoedion amrywiol, megis ei ffrind agos Vernon Watkins a oedd hefyd yn fardd. Adnabyddir y beirdd, cerddorion a\u0027r artistiaid hyn fel y \u0022The Kardomah Gang\u0022.\nYm 1932, aeth Thomas ar y cyntaf o\u0027i amryw deithiau i Lundain.\nYm mis Chwefror 1941, bomiwyd Abertawe gan y Luftwaffe dros gyfnod o dair noson o \u0022blitz\u0022. Roedd y Stryd Fawr a nifer o strydoedd eraill wedi\u0027u dinistrio\u0027n ddifrifol gan gynnwys siopau a \u0022Chaffi\u0027r Kardomah\u0022. Yn hwyrach, ysgrifennodd Thomas am hyn yn ei ddrama radio Return Journey Home, lle mae\u0027n disgrifio bod y caffi wedi\u0027i \u0022razed to the snow\u0022. Darlledwyd Return Journey Home am y tro cyntaf ar 15 Gorffennaf 1947, ychydig flynyddoedd yn unig wedi\u0027r ymgyrch fomio. Cerddai Thomas ar hyd strydoedd chwaledig y ddinas gyda\u0027i ffrind Bert Trick. Pan welodd yr olygfa a oedd ar y ddinas, meddai \u0022Our Swansea is dead\u0022. Yn ddiweddarach, ail-agorwyd \u0022Caffi\u0027r Kardomah\u0022 ar Stryd Portland, nid nepell o\u0027i safle gwreiddiol.\r\n\r\n== Ei yrfa ==\nYsgrifennodd Thomas hanner o\u0027i gerddi a\u0027i straeon byrion pan yn byw yng nghartref ei rieni yng Nghwmdonkin Drive, ac ysgrifennwyd And death shall have no dominion, un o\u0027i gerddi enwocaf, yn y man hwn. Cyhoeddwyd ei gyfrol gyntaf o farddoniaeth, 18 Poems ar y 18fed o Ragfyr 1934, yr un flwyddyn ag y symudodd i Lundain. Pan gyhoeddwyd 18 Poems, cynyddodd ei boblogrwydd ym myd barddoniaeth. Serch hynny, dyma oedd y cyfnod hefyd pan ddatblygodd ei gamddefnydd o alcohol.\nAr drothwy\u0027r Ail Ryfel Byd, rhoddwyd statws C3 i Thomas a olygai y gallai, mewn theori, gael ei alw i wasanaethu ei wlad. Teimlai\u0027n drist wrth weld ei gyfeillion yn ymfyddino gan ei adael ef ar \u00F4l. Parhaodd Thomas i yfed gan frwydro i gynnal ei deulu\u0027n ariannol. Ysgrifennodd at gyfarwyddwr adran ffilmiau\u0027r Weinyddiaeth Wybodaeth yn gofyn am waith ond wedi iddo gael ei wrthod dechreuodd weithio i Strand Films. Cynhyrchai Strand Films ffilmiau ar gyfer y Weinyddiaeth Wybodaeth a ysgrifennodd Thomas o leiaf bum ffilm ym 1942 gyda theitlau megis This Is Colour, New Towns For Old, These Are The Men ac Our Country .\nRoedd cyhoeddi Deaths and Entrances ym 1946 yn drobwynt allweddol yn ei yrfa. Roedd Thomas yn enwog am fod yn siaradwr amryddawn a huawdl, ac yn fwyaf enwog am ddarllen ei gerddi. Llwyddodd ei lais pwerus i ddal sylw cynulleidfaoedd Americanaidd yn ystod y teithiau siarad ar ddechrau\u0027r 1950au. Gwnaeth dros 200 o ddarllediadau ar gyfer y BBC. Yn aml, ystyrir Under Milk Wood fel un o\u0027i weithiau enwocaf, drama radio sy\u0027n ymdrin \u00E2 chymeriadau\u0027r pentref Llareggub, pentref pysgota Cymreig dychmygol. Ceir hiwmor yn enw\u0027r pentref am fod Llareggub yn sillafu \u0027Bugger All\u0027 am yn \u00F4l, sy\u0027n awgrymu nad oedd unrhyw beth i\u0027w wneud yn y pentref. Actiodd Richard Burton yn y darllediad cyntaf; ymunodd Elizabeth Taylor ag ef yn y ffilm a ddilynodd.\r\n\r\n== Ei briodas a\u0027i blant ==\n\nYng Ngwanwyn 1936, cyfarfu Dylan Thomas \u00E2 dawnswraig o\u0027r enw Caitlin Macnamara. Cyfarfu\u0027r ddau yn nhafarn y Wheatsheaf, yn ardal Fitzrovia o West End Llundain. Cawsant eu cyflwyno i\u0027w gilydd gan Augustus John, sef cariad Macnamara ar y pryd. Ceir hanesion bod MacNamara wedi parhau ei pherthynas gyda John ar \u00F4l iddi briodi Thomas. Gofynnodd y Thomas meddw iddi ei briodi yn yr unfan a dechreuodd y ddau ganlyn.\nAr yr 11eg o Orffennaf 1937, priododd Thomas a MacNamara mewn swyddfa gofrestru yng Nghernyw. Ym 1938 rhentodd y p\u00E2r fwthyn ym mhentref Talacharn yn Sir Gaerfyrddin. Ganwyd eu plentyn cyntaf, mab o\u0027r enw Llewelyn Edouard, ar y 30ain o Ionawr 1939. Bu farw ef yn 2000. Cawsant blentyn arall, merch o\u0027r enw Aeronwy ar y 3ydd o Fawrth 1943. Ganwyd ail fab iddynt, Colm Garan Hart, ar y 24ain o Orffennaf 1949.\nRoedd perthynas Thomas a Macnamara yn un cythryblus, gyda hanesion am berthynas tu allan i\u0027r briodas ar y ddwy ochr. Yn 2004 gwerthwyd llythyrau serchus Macnamara mewn ocsiwn.\r\n\r\n== Gor-yfed ==\nRoedd Thomas yn hoff o frolio am ei arferion yfed, gan ddweud, \u0022An alcoholic is someone you don\u0027t like, who drinks as much as you do\u0022.\nRoedd Thomas yn hoffi blas cwrw ac er iddo yfed cryn dipyn mae\u0027n bosib fod faint yr oedd yn yfed wedi cael ei or-ddweud. Ar \u00F4l i\u0027r bardd o Albanwr, Ruthven Todd, gyflwyno Thomas i\u0027r White Horse Tavern, daeth y dafarn hon yn un o ffefrynnau\u0027r Cymro. Mewn digwyddiad ar 3 Tachwedd 1953, dychwelodd Thomas i\u0027r Chelsea Hotel yn Efrog Newydd o\u0027r White Horse Tavern gan ddatgan \u0022I\u0027ve had eighteen straight whiskies, I think that is a record\u0022. Yn ddiweddarach fodd bynnag, dywedodd perchennog y dafarn, a weinodd ar Thomas bryd hynny, nad oedd Thomas wedi yfed hanner y diodydd yr oedd yn honni iddo wneud.\nDyma rai o\u0027r tafarndai lle\u0027r arferai Thomas yfed:\n\nThe Uplands Hotel \u2013 yn yr Uplands, Abertawe ;\nThe Mermaid Hotel \u2013 yn y Mwmbwls, Abertawe ;\nThe Antelope Hotel \u2013 hefyd yn y Mwmbwls ac mae yno o hyd;\nThe No Sign Wine Bar \u2013 yn Stryd y Gwynt, Abertawe Y Llew Du \u2013 yn y Ceinewydd. Ceir disgrifiad ohono yn y dafarn hon yn ei gerdd New Quay;\nThe Woodlawn Tap \u2013 yn Hyde Park, Chicago, IL .\nCyn i Thomas adael am Efrog Newydd yn 1953, arhosodd yng Ngwesty\u0027r Bush yn Abertawe. Yn ddiweddarach, newidiwyd enw\u0027r gwesty i The Bush Inn.\r\n\r\n== Efrog Newydd a\u0027i farwolaeth ==\nBu farw Dylan Thomas yn Efrog Newydd ar 9 Tachwedd 1953. Yn wreiddiol, cafwyd sibrydion ei fod wedi cael gwaedlif ar ei ymennydd ac yna cafwyd suon ei fod wedi cael ei fygio. Yn fuan iawn ar \u00F4l hyn, daeth straeon am ei alcoholiaeth a\u0027i fod wedi yfed ei hun i farwolaeth. Yn ddiweddarach, credai rhai iddo farw o effaith cyffuriau a chlefyd y siwgr.\nRoedd Thomas eisoes yn sal pan gyrhaeddodd Efrog Newydd ar yr 20fed o Hydref. Roedd ef yno er mwyn cymryd rhan yn Dan y Wenallt yng Nghanolfan Farddoniaeth uchelael y ddinas. Roedd gan Thomas hanes o lewygu a phroblemau gyda\u0027i fynwes ac arferai ddefnyddio anadlwr er mwyn helpu gyda\u0027i anadlu.\nCyfarwyddwr y Ganolfan oedd John Brinnin. Ef hefyd oedd trefnwr taith Thomas, gan gymryd canran helaeth o 25% o\u0027r arian a wnaed. Er ei ddyletswydd i ofalu am Thomas, arhosodd Brinnin yn ei gartref ym Moston gan drosglwyddo\u0027r cyfrifoldeb i\u0027w gynorthwyydd uchelgeisiol, Liz Reitell... Cyfarfu Reitell \u00E2 Thomas ym maes awyr Idlewild a sylweddodd yn gyflym iawn ei fod yn \u0175r tost. Serch hynny, roedd Reitell yn benderfynol y byddai\u0027r sioe yn llwyddiant a gweithiodd Thomas drwy pedwar ymarfer a dau berfformiad o\u0027r sioe mewn cyfnod o bump diwrnod yn unig.\nYn y diwedd daeth Brinnin i weld yr ymarfer olaf o\u0027r sioe a chafodd sioc o weld pryd a gwedd Thomas. Gwelodd yn syth fod rhywbeth difrifol yn bod arno. Rhybuddiodd Reitell ef hefyd fod Thomas wedi disgyn yn yr ymarfer blaenorol a chred nifer y dylai hyn fod wedi bod yn ddigon o ysgogiad i fynd \u00E2 Thomas at ddoctor.\nFodd bynnag, roedd Brinnin angen ei si\u00E2r ef o enillion Thomas. Roedd Brinnin mewn trafferthion ariannol dwys, yn wynebu torriad yn ei gyflog a\u0027i ddyledion yn cynyddu o\u0027i amgylch. O ganlyniad, anwybyddodd salwch Thomas a dychwelodd i Foston. Galwodd Reitell ei doctor ei hun, Milton Feltenstein, i weld Thomas. Yn ddiweddarach, disgrifiodd Feltenstein fel doctor gwyllt a gredai y gallai chwystrelliad iachau unrhyw salwch. Rhoddodd chwystrelliad iddo a llwyddodd Thomas i weithio drwy\u0027r ddau berfformiad o Dan y Wenallt ond syrthiodd yn syth ar ddiwedd y sioe.\nRoedd penblwydd Dylan yn 39 oed ar 27 Hydref. Y noson honno, aeth i barti er ei fwyn ond am nad oedd yn teimlo\u0027n hwylus, dychwelodd i\u0027w westy. Daeth y trobwynt ar 2 Tachwedd pan gynyddodd y llygredd awyr i\u0027r fath raddau yn y ddinas fel ei bod yn beryglus i bobl gyda phroblemau anadlu. Erbyn diwedd y mis, roedd dros ddau gant o drigolion Efrog Newydd wedi marw o achos y smog.\nDihunodd Thomas am ganol dydd ar 4 Tachwedd a dywedodd wrth Reitell ei fod yn mogu. Roedd ei lais mor ddwfn a garw fel ei fod yn swnio fel Louis Armstrong yn \u00F4l un o\u0027i ffrindiau. Roedd gan Thomas haint respiradu difrifol, a ddechreuodd yn ei lwnc ac a ymestynnodd i\u0027w ysgyfaint.\nY diwrnod hwnnw, daeth Feltenstein i\u0027w weld deirgwaith ond methodd a sylwi ar yr afiechyd ar ei frest. Rhoddodd gwrs o chwystrelliadau peryglus o forff\u00EEn iddo hefyd. Roedd Thomas mewn sefyllfa peryglus. Roedd yr haint ar ei fron yn dechrau effeithio ar ei anadlu a gwaethygodd y morff\u00EEn ei gyflwr ymhellach. Am ganol nos ar 4/5 Tachwedd, aeth Thomas i mewn i goma. Mae\u0027n bosib y gallai fod wedi goroesu pe bai Reitell wedi galw am ambiwlans. Fodd bynnag, aeth Reitell i banig a gwastraffodd amser gwerthfawr yn ceisio cael gafael ar Feltenstein.\nAeth dwy awr heibio cyn y cyrhaeddodd Thomas ysbyty cyfagos St Vincents. Erbyn hyn, roedd ganddo niwed i\u0027w ymennydd. Darganfu\u0027r doctoriaid a oedd ar ddyletswydd froncitis ymhob rhan o\u0027i froncia, ar yr ochr dde a\u0027r chwith. Dangosodd belydr-X niwmonia ac roedd y ffaith i\u0027w nifer o gelloedd gwyn gynyddu yn dangos fod haint ganddo. Bu farw Thomas ar 9 Tachwedd.\nYn y post-mortem, darganfu\u0027r patholegwr nad oedd unrhyw dystiolaeth fod ymennydd Thomas wedi cael ei wenwyno, niweidio na newid o ganlyniad i alcohol. Dywedodd nad oedd yn medru cadarnhau unrhyw ddeiagnosis o ddifrod i\u0027r ymennydd a achoswyd gan alcohol. Ni ddaeth o hyd i unrhyw arwyddion o hepatitis na sirosis yr afu chwaith. Bu fawr o ganlyniad i\u0027r ymennydd chwyddo. Achoswyd hyn gan y niwmonia a arweiniodd at ddiffyg ocsigen i\u0027r ymennydd.\nWedi ei farwolaeth, daethpwyd a\u0027i gorff yn \u00F4l i Gymru er mwyn ei gladdu ym mynwent pentref Talacharn ar 25 Tachwedd. Un o\u0027r bobl a arhosodd wrth ymyl ei fedd tan ddiwedd yr angladd oedd ei fam, Florence. Bu farw ei wraig, Caitlin, ym 1994 a chafodd ei chladdu gydag ef.\r\n\r\n== Ei Arddull ==\n\nRoedd arddull lafar Thomas yn cyferbynnu \u00E2 ffurfiau penillion caeth. Strwythurwyd ei ddelweddau mewn patrwm pendant ac un o\u0027i brif them\u00E2u oedd yr undod rhwng popeth byw, y broses barhaus o fywyd a marwolaeth a\u0027r bywyd newydd sy\u0027n cysylltu cenedlaethau. Gwelai Thomas fioleg fel trawsnewidiad rhyfeddol a gynhyrchai undod allan o amryfaliaeth ac ystyriai ei gerddi fel modd o ddathlu\u0027r amrywiaeth hwn. Gwelai ddynion a menywod mewn cylch parhaus o dyfu, caru, atgynhedlu, tyfiant newydd, marwolaeth ac yna bywyd newydd unwaith eto. Yn aml, deuai ei ddelweddau o\u0027r Beibl, chwedloniaeth Gymreig, a Freud.\r\n\r\n== Cofgolofnau i Thomas ==\n\nCeir nifer o gofgolofnau er cof am Thomas, a lleolir y mwyafrif ohonynt yn ei ddinas enedigol Abertawe.\nGall twristiaid ymweld \u00E2 cherflun ohono yn ardal y marina o\u0027r ddinas, Theatr Dylan Thomas a Chanolfan Dylan Thomas. Bellach, mae Canolfan Dylan Thomas yn ganolfan lenyddol lle cynhelir arddangosfeydd a darlithoedd, ac yno y cynhelir Gwyl Dylan Thomas yn flynyddol. Ceir carreg goffa iddo ym Mharc Cwmdonkin, un o\u0027i hoff lefydd pan yn blentyn ac nepell o\u0027i fan enedigol yn 5 Cwmdonkin Drive. Mae\u0027r carreg goffa mewn gardd ca\u00EBdig o fewn y parc. Ar y garreg, gwelir y geiriau o linellau olaf y gerdd Fern Hill:\n\u0022Oh as I was young and easy in the mercy of his means\nTime held me green and dying\nThough I sang in my chains like the sea\u0022. \nMae sied ysgrifennu Thomas a gostiodd \u00A35 yn Nhalacharn. Costiodd \u00A375 er mwyn adeiladu\u0027r sied ar ochr y clogwyn yn ystod y 1920au, pan gawsai ei ddefnyddio fel garej ar gyfer ei gar Wolseley. Mae\u0027r t\u0177 cwch, sef cartref Thomas yn Nhalacharn, bellach yn gofeb iddo hefyd.\nMae gan nifer o dafarndai Abertawe gysylltiad \u00E2\u0027r bardd hefyd. Arferai fynychu un o dafarndai hynaf y ddinas, y No Sign Bar. Sonir am y dafarn yn ei stori, The Followers ond ers hynny, newidiwyd ei enw i\u0027r \u0022Wine Vaults\u0022.\nYn 2004, sefydlwyd gwobr llenyddol newydd, Gwobr Dylan Thomas, er cof amdano. Caiff ei rhoi i\u0027r llenor cyhoeddedig gorau o dan 30 oed.\nYm 1982, dadorchuddiwyd plac er cof am Dylan Thomas yng Nghornel y Beirdd, yn Abaty Westminster.\r\n\r\n== Gweithiau ==\n\n\n=== Barddoniaeth ===\n18 Poems 25 Poems The Map of Love New Poems Deaths and Entrances Twenty-Six Poems In Country Sleep Collected Poems, 1934\u20131952 === Rhyddiaith ===\nCollected Letters\nCollected Stories \nPortrait of the Artist as a Young Dog Quite Early One Morning Adventures In The Skin Trade And Other Stories Selected Writings of Dylan Thomas A Prospect of the Sea A Child\u0027s Christmas in Wales Letters to Vernon Watkins Rebecca\u0027s Daughters After the Fair\nThe Tree\nThe Dress\nThe Visitor\nThe Vest\n\n\n=== Dram\u00E2u ===\nUnder Milk Wood The Doctor and the Devils and Other Scripts === Amrywiol ===\nThe Beach of Fales\u00E1 , ar \u00F4l stori fer gan Robert Louis Stevenson\nDylan Thomas: a Collection of Critical Essays, gol. Charles B. Cox Selected Works  The Collected Stories of Dylan Thomas The Poems of Dylan Thomas On the Air With Dylan Thomas: The Broadcasts\nEight Stories Dylan Thomas: The Complete Screenplays Fern Hill: An Illustrated edition of the Dylan Thomas poem. [1998]\nCollected Poems 1934\u20131953 Selected Poems === Cyfieithiadau ===\nDan y Wenallt, cyfieithiad o Under Milk Wood gan T. James Jones\nNadolig Plentyn yng Nghymru, cyfieithiad o A Child\u0027s Christmas in Wales gan Bryan Martin Davies == Llyfryddiaeth ==\nKate Crockett, Mwy na Bardd: Bywyd a Gwaith Dylan Thomas == Cyfeiriadau ==",
  "imageNames": [
    "Dylan_Boathouse.jpg",
    "Dylan_Thomass_grave_geograph-2755360-by-Gordon-Griffiths.jpg",
    "Dylan_Thomass_shed_-_geograph.org.uk_-_15855.jpg",
    "Dylan_Thomas_Centre_geograph_7704579.jpg",
    "Dylan_Thomas_Centre_-_geograph.org.uk_-_5909783.jpg"
  ],
  "includeMainMenu": true,
  "amDdim": false,
  "start": 1914,
  "end": 1953,
  "categoryId": "unigolion-nodedig",
  "id": "dylan-thomas",
  "label": "Dylan Thomas"
}