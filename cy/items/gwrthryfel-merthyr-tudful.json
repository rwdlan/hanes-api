{
  "wikiSummary": "Ym 1831 cyrhaeddodd rhai blynyddoedd o aflonyddwch ymysg gweithwyr Merthyr Tudful a\u0027r cyffiniau uchafbwynt treisgar a adnabyddir fel Gwrthryfel Merthyr neu Wrthryfel y gweithwyr ym Merthyr Tudful . Roedd gweithwyr yn galw am ddiwygio, yn protestio yn erbyn gostwng eu cyflogau a diweithdra cyffredinol. Yn raddol, ymledodd y brotest i drefi a phentrefi diwydiannol cyfagos, ac erbyn diwedd mis Mai roedd yr ardal gyfan mewn gwrthryfel, a chredir i faner goch - symbol o chwyldro - gael ei chwifio fel symbol o wrthryfel gweithwyr am y tro cyntaf. Cymerodd tua 7,000 i 10,000 o weithwyr ran yn y gwrthryfel. Am bedwar diwrnod, bu ynadon a meistri haearn dan warchae yn y Castle Hotel, ac am wyth diwrnod, T\u0177 Penydarren oedd yr unig loches i\u0027r awdurdodau. Roedd gan derfysgwyr gynnau a ffrwydryddion, gan sefydlu rhwystrau ffyrdd, a ffurfio cadwyn reoli. Gorchmynnodd llywodraeth Prydain yn Llundain y fyddin i adfer trefn yn yr ardal. I ddechrau gwrthsafodd y protestwyr y fyddin ond erbyn Mehefin llwyddodd 450 o filwyr i wasgaru\u0027r terfysgoedd. Lladdwyd tua 24 o brotestwyr ac arestiwyd yr arweinwyr. Dedfrydwyd Lewis Lewis a Dic Penderyn i farwolaeth ond newidiwyd dedfryd Lewis Lewis i garchar am oes mewn gwlad alltud.",
  "wikiArticle": "Ym 1831 cyrhaeddodd rhai blynyddoedd o aflonyddwch ymysg gweithwyr Merthyr Tudful a\u0027r cyffiniau uchafbwynt treisgar a adnabyddir fel Gwrthryfel Merthyr neu Wrthryfel y gweithwyr ym Merthyr Tudful . Roedd gweithwyr yn galw am ddiwygio, yn protestio yn erbyn gostwng eu cyflogau a diweithdra cyffredinol. Yn raddol, ymledodd y brotest i drefi a phentrefi diwydiannol cyfagos, ac erbyn diwedd mis Mai roedd yr ardal gyfan mewn gwrthryfel, a chredir i faner goch - symbol o chwyldro - gael ei chwifio fel symbol o wrthryfel gweithwyr am y tro cyntaf. Cymerodd tua 7,000 i 10,000 o weithwyr ran yn y gwrthryfel. Am bedwar diwrnod, bu ynadon a meistri haearn dan warchae yn y Castle Hotel, ac am wyth diwrnod, T\u0177 Penydarren oedd yr unig loches i\u0027r awdurdodau. Roedd gan derfysgwyr gynnau a ffrwydryddion, gan sefydlu rhwystrau ffyrdd, a ffurfio cadwyn reoli. Gorchmynnodd llywodraeth Prydain yn Llundain y fyddin i adfer trefn yn yr ardal. I ddechrau gwrthsafodd y protestwyr y fyddin ond erbyn Mehefin llwyddodd 450 o filwyr i wasgaru\u0027r terfysgoedd. Lladdwyd tua 24 o brotestwyr ac arestiwyd yr arweinwyr. Dedfrydwyd Lewis Lewis a Dic Penderyn i farwolaeth ond newidiwyd dedfryd Lewis Lewis i garchar am oes mewn gwlad alltud.\r\n\r\n== Cefndir ==\n\nErbyn troad y 19eg ganrif roedd cymdeithasau gwleidyddol wedi cael eu sefydlu yn ardal Merthyr lle\u0027r oedd cyfle i\u2019r gweithwyr drafod cwynion yn erbyn amodau byw, y sustem dryc, cyflogau isel, a chefnogi\u2019r galw am ddiwygio\u2019r Senedd. Yn y clybiau hyn roedd gwaith Thomas Paine am syniadau democrataidd y Chwyldro Ffrengig yn cael eu darllen. Roedd radicaliaeth ym Merthyr yn cael ei fwydo gan syniadau tebyg, a bu digwyddiadau\u2019r Chwyldro Ffrengig a Rhyfel Annibyniaeth America yn ysbrydoliaeth i geisio gwell byd i\u2019r gweithiwr.\nYn erbyn cefndir y newidiadau diwydiannol a oedd yn digwydd yng Nghymru roedd y dosbarth gweithiol yn gorfod ymdopi gydag amodau gwaith a byw anodd eithriadol. Roedd graddfa\u0027r newidiadau a ddigwyddodd yn ardal Merthyr, o fod yn ardal wledig, amaethyddol ganol y 18fed ganrif i fod yn dref ddiwydiannol, erbyn dechrau\u2019r 19eg ganrif, wedi achosi nifer o broblemau ym mywyd y dosbarth gweithiol. Un ohonynt oedd nad oedd gan dref ddiwydiannol newydd Merthyr Aelod Seneddol i\u2019w chynrychioli yn y Senedd, ac nid oedd gan y dosbarth gweithiol bleidlais. Er mai hi oedd tref fwyaf Cymru erbyn y 1830au roedd y ffaith nad oedd ganddi lais gwleidyddol yn dangos mor annheg ac anemocrataidd oedd y system wleidyddol. Erbyn 1831, roedd dros 30,000 o bobl yn byw yno, gyda\u2019r rhan fwyaf o bobl yn dod i mewn i\u2019r ardal i weithio yn y gweithfeydd haearn.\nRoedd caledi eu hamgylchiadau wedi creu ymwybyddiaeth ymhlith gweithwyr bod ganddynt eu hunaniaeth eu hunain a bod ganddynt gwynion penodol roeddent eisiau eu datrys. Er enghraifft, amodau byw gwael gyda thai rhad wedi eu hadeiladu o dywodfaen ac wedi eu hadeiladu yn agos at ei gilydd heb fawr o feddwl am gynllun. Roedd y tai yn orlawn ac yn aml mewn ardaloedd gor-boblog, heb systemau d\u0175r gl\u00E2n, ac roedd gweld tomennydd o garthffosiaeth ar y strydoedd yn olygfa gyffredin. Roedd pobl hefyd yn byw mewn \u2018seleri\u2019 yn rhai o\u2019r tai salaf eu safon ac roedd afiechydon fel y dici\u00E2u a cholera yn gyffredin ymhlith y boblogaeth.\nYn ychwanegol at yr amodau byw anodd roedd yr amodau gwaith yn beryglus, gyda damweiniau yn ddigwyddiadau rheolaidd. Roedd nwyon gwenwynig y ffwrneisi yn achosi problemau iechyd difrifol ac roedd plant, menywod a dynion yn cael eu caethiwo gan y sifftiau hir y disgwylid iddynt eu gweithio. Roedd gafael y meistri haearn ar y gweithwyr yn ymestyn hefyd i\u2019r ffordd roeddent yn cael eu talu, sef drwy docynnau yn hytrach nag arian parod. Roedd yn rhaid gwario\u2019r tocynnau hyn yn y siop dryc, lle\u0027r oedd prisiau nwyddau yn uchel, ac aeth nifer o weithwyr a\u2019u teuluoedd i ddyled oherwydd hynny. Roedd y rhai a oedd yn methu talu eu dyledion yn y siop yn cael eu dwyn gerbron Llys y Deisyfion, a fyddai\u2019n gorchymyn bod bailiff yn mynd \u00E2 chelfi o d\u0177\u0027r dyledwr a oedd yn cyfateb \u00E2 gwerth y ddyled.\nYn wyneb yr amgylchiadau anodd hyn roedd gweithwyr Merthyr wedi cael eu radicaleiddio a\u2019u gorfodi i sylweddoli bod yn rhaid cymryd camau i ddatrys y problemau hyn. Byddai\u0027n rhaid protestio a chodi llais er mwyn tynnu sylw at eu cwynion, gan nad oedd ganddynt lais yn y Senedd.\r\n\r\n== Achosion ==\n\n\n=== Achosion tymor hir ===\nRoedd nifer o faterion tymor hir wedi bod yn ddraenen yn ystlys gweithwyr haearn Merthyr - er enghraifft, amodau gwaith ac amodau byw, y system dryc a r\u00F4l y diwydianwyr. Roedd yr amodau gwaith a byw yn ffiaidd ac yn beryglus ac roedd y system dryc yn arwain y gweithwyr i ddyled yn y \u2018siop dryc\u2019 yn rheolaidd. Oherwydd hynny roedd beiliaid yn ymweld yn gyson \u00E2 thai\u2019r gweithwyr ac roedd galwadau i fynd gerbron Llys y Deisyfion yn gyffredin o dan ormes system talu cyflogau fel hynny.\nOherwydd y twf sydyn ym mhoblogaeth y dref codwyd llawer o dai rhad, fel arfer ar ran y meistri haearn. Am fod y tai hyn mor agos at ei gilydd, ac wedi eu hadeiladu heb unrhyw feddwl am y cynllun, roeddent yn aml yn orlawn. Roedd ansawdd y deunyddiau adeiladu yn wael \u2013 gyda\u2019r tai wedi cael eu hadeiladu o dywodfaen a chyda phobl yn byw mor agos at ei gilydd, roedd afiechydon fel y dici\u00E2u yn lledaenu\u2019n gyflym.  Golygai hynny bod llawer o leithder yn treiddio drwy\u2019r muriau, gan arwain at broblemau anadlu anochel. Roedd safon glanweithdra yn wael iawn, heb gyflenwad o dd\u0175r gl\u00E2n, ac oherwydd hynny roedd epidemigau colera a theiffoid yn gyffredin.  Bu farw tua 1,500 yn epidemig colera 1849 y dref. Roedd y gyfradd marwolaethau ymhlith babanod yn erchyll. Mewn gwrthgyferbyniad llwyr, roedd Castell Cyfarthfa, sef plasty teulu\u2019r Crawshays, yn sefyll mewn ysblander moethus yn edrych i lawr ar dref Merthyr ac ar y gweithwyr oedd yn helpu i adeiladu eu hymerodraeth, a oedd yn byw mewn tlodi enbyd.\nRoedd yr amodau gweithio yn eithriadol o wael hefyd. Nid oedd rheolau iechyd a diogelwch er lles y gweithwyr yn poeni\u2019r meistri haearn gan mai elw oedd eu prif amcan. Roedd y gwaith yn tueddu i gynnwys sifftiau 12-13 awr, 7 diwrnod yr wythnos, gydag ychydig iawn o wyliau. Er bod llawer o\u2019r swyddi yn y gweithfeydd haearn yn rhai crefftus, roedd llawer yn llawn peryglon, fel haearn yn tasgu. Roedd y cyflogau\u2019n amrywio, ond nid rhyw lawer, o un gwaith haearn i\u2019r llall.\n\n\n=== Achosion tymor byr ===\nYn ychwanegol at yr amgylchiadau hyn, roedd nifer o achosion eraill wrth wraidd Terfysg 1831. Yn eu plith roedd dirwasgiad economaidd a thorri cyflogau gan y meistri haearn. Ers 1829 roedd llai o alw am haearn, ac ers hynny roedd dirwasgiad wedi bod yn y diwydiant haearn. Eto, roedd costau byw i\u2019r dosbarth gweithiol yn codi, ac aeth llawer i ddyled yn y cyfnod hwn o ddirwasgiad gan weld eu hunain yn cael eu tywys gerbron Llys y Deisyfion. Gyda Crawshay yn torri cyflogau ar ddiwedd Mai 1831 ac yn diswyddo 84 o bwdleriaid, ychwanegodd hyn at y pwysau a\u0027r straen cynyddol ar y gweithwyr, gan beri i\u0027r sefyllfa ffrwydro. Yn fuan wedyn, ar Fai 31, cynhaliwyd y cyfarfod ar Fynydd y Waun a oedd yn gychwyn ar wythnos Terfysg Merthyr 1831.\nErs troad y ganrif, roedd mudiadau radicalaidd a\u2019r galw am ddiwygio\u2019r Senedd wedi tanio awydd y gweithwyr diwydiannol i wella eu hamgylchiadau, ac fel ffordd o ddatrys eu cwynion.  Nid oedd y dref yn cael ei chynrychioli yn y Senedd, a gan nad oedd ganddynt hawl i bleidleisio nid oedd gan y gweithwyr b\u0175er i wella eu hamgylchiadau. Roedd y twf ym mhoblogrwydd yr undebau yn ystod yr un adeg wedi helpu i uno\u2019r gweithwyr.\r\n\r\n== Cychwyn ==\n\nDrwy gydol mis Mai 1831, gorymdeithiodd glowyr ac eraill a oedd yn gweithio i William Crawshay ar strydoedd Merthyr Tudful, i wrthdystio yn erbyn diweithdra a gostyngiad yn eu cyflogau ac i alw am ddiwygiadau. Yn raddol, lledaenodd y brotest i ardaloedd diwydiannol cyfagos, ac erbyn diwedd mis Mai roedd yr ardal gyfan yn gwrthryfela. Dyma oedd y tro cyntaf i faner goch chwyldro gael ei chyhwfan fel mynegiant o rym y dosbarth gweithiol.\nAnrheithiodd y gwrthryfelwyr lys y dyledwyr a\u0027r nwyddau oedd wedi eu casglu. Dinistriwyd llyfrau ag ynddynt fanylion y dyledwyr. Gwaeddwyd \u0027Caws a bara\u0027 ac \u0027I lawr \u00E2\u0027r Brenin\u0027.\r\n\r\n== Digwyddiadau ==\nYn wyneb y gwahanol achosion a oedd wedi achosi Terfysg Merthyr, erbyn Mai 1831 penderfynodd y gweithwyr fod angen gweithredu yn fwy pendant. Rhoddwyd hwb i\u2019r awydd hwn gan dwf a phoblogrwydd undebau, fel Undeb y Glowyr, ymhlith dosbarth gweithiol yr ardal. Roedd y cyffro hefyd ynghylch yr ymgyrch i ddiwygio\u2019r Senedd yn rheswm pwysig arall pam eu bod yn credu bod yn rhaid cymryd camau pellach. Cynhaliwyd cyfarfod mawr gan y gweithwyr haearn ar Fynydd y Waun ar 30 Mai 1831, y cyfarfod gwleidyddol mwyaf o weithwyr a oedd wedi ei gynnal hyd hynny yng Nghymru. Dangosai\u2019r cyfarfod bod mwy o gydlynu yn nhrefniadau\u2019r gweithwyr. Rai diwrnodau cyn y cyfarfod roedd Crawshay wedi torri cyflogau\u2019r gweithwyr, ac yn ychwanegol at hynny fe waethygwyd y sefyllfa ganddo pan ddiswyddodd 84 o bwdleriaid.\nAr \u00F4l y cyfarfod bu gweithredu. Ymwelodd beil\u00EFaid o Lys y Deisyfion ag eiddo Lewis Lewis, a oedd hefyd yn cael ei adnabod fel Lewsyn yr Heliwr, er mwyn adennill dyledion.\nGwrthododd ildio eiddo, ac felly heriodd awdurdod y Llys, ond llwyddwyd i gytuno ar gyfaddawd pan aeth y Llys \u00E2 chist a oedd yn eiddo iddo. Drannoeth, a\u2019r dicter yn cynyddu, llwyddodd torf yn Hirwaun i gael cist Lewis yn \u00F4l gan siopwr a oedd wedi cymryd meddiant ohoni. Achosodd hyn ymgais gyffredinol i ailfeddiannu nwyddau a atafaelwyd gan Lys y Deisyfion.\nAr 2 Mehefin gorymdeithiodd y dorf gynyddol i mewn i Ferthyr, gan fynd o d\u0177 i d\u0177 a mynd \u00E2 nwyddau a atafaelwyd gan Lys y Deisyfion. Aethant ati i chwilio drwy d\u0177 beili o\u2019r enw Thomas Williams, ac erbyn y prynhawn roedd gweithwyr haearn eraill wedi ymuno \u00E2\u2019r dorf. Aeth yr ynadon a\u2019r meistri haearn i aros yn Nhafarn y Castell, gan gofrestru tua 70 o Gwnstabliaid Gwirfoddol. Ceisiodd y Prif Ynad J. B. Bruce, ynghyd ag Anthony Hill, berswadio\u2019r dorf i chwalu, ond heb fawr o lwyddiant. Darllenwyd y Ddeddf Derfysg yn Gymraeg ac yn Saesneg, ond arhosodd y dorf.\nGyda\u2019r hwyr ymgasglodd y dorf y tu allan i d\u0177 Joseph Coffin, sef Llywydd Llys y Deisyfion, gan ddinistrio\u2019r cofnodion oedd yn ei feddiant o ddyledion pobl, yn ogystal \u00E2\u2019r t\u0177 yn y pen draw. O ganlyniad i\u2019r trais cynyddol, anfonwyd milwyr o Gaerdydd, Aberhonddu, Llantrisant a Chastell-nedd.\nAr 3 Mehefin cyrhaeddodd y milwyr o Aberhonddu ac aethant i Dafarn y Castell. Ymgasglodd torf o 10,000 y tu allan ac aeth dirprwyaeth i mewn i gyflwyno eu gofynion, sef:\n\nDiddymu Llys y Deisyfion\nCyflogau uwch\nDiwygio\nLleihau cost cyfarpar gwaith hanfodol\nGwrthododd y meistri haearn ystyried y gofynion hyn a dychwelydd y ddirprwyaeth i\u2019r dorf. Yna dywedodd yr Uchel Siryf wrth y dorf am wasgaru, gyda Crawshay yn annerch y dorf o Dafarn y Castell. Fodd bynnag, mae\u2019n ymddangos bod y weithred hon wedi digio\u2019r dorf a wnaeth wedyn geisio amgylchynu\u2019r milwyr. Codwyd Lewis Lewis ar ysgwyddau rhai o\u2019r dorf a galwodd am i\u2019r milwyr dynnu eu harfau. Yn \u00F4l Crawshay rhuthrodd rhengoedd blaen y dorf ymlaen gan i\u2019r milwyr gael eu brathu gan y bidogau roedd y protestwyr wedi eu dwyn oddi arnynt.\nYna saethodd y milwyr yn ffenestri\u2019r Dafarn i mewn i\u2019r dorf, gan ladd tri o\u2019r dorf ar unwaith, ac ar \u00F4l pymtheg munud o ymladd ffyrnig, gwasgarodd y dorf o\u2019r diwedd. Anafwyd 16 o filwyr a lladdwyd hyd at 24 o\u2019r dorf, ond am fod llawer o gyrff wedi cael eu cludo ymaith a\u2019u claddu\u2019n gyfrinachol, nid yw\u2019n hysbys faint o bobl a laddwyd mewn gwirionedd.\nDrannoeth ymosodwyd ar Iwmyn Abertawe a oedd yn dod o Gastell-nedd, a chipiwyd eu harfau. Roedd yn ymddangos bellach bod gan y dorf reolaeth lwyr. Fodd bynnag, ger pyrth Castell Cyfarthfa, fe wnaeth y dorf gyfarfod \u00E2 dirprwyaeth arall o brotestwyr, ond beth bynnag oedd cynnwys y trafodaethau dechreuodd yr orymdaith chwalu. Mae\u2019n bosibl mai\u2019r presenoldeb milwrol cynyddol a diffyg amcanion cyffredin a gyfrannodd at y digwyddiad hwn \u2013 ni allai\u2019r protestwyr gytuno ar eu nodau. Hwn oedd trobwynt y Gwrthryfel. Erbyn 6 Mehefin roedd torf a oedd yn amrywio rhwng 12,000 ac 20,000 o ran nifer ar ei ffordd i Ferthyr, gan gyfarfod gyda phrotestwyr Merthyr yn y Waun. Penderfynodd yr awdurdodau gymryd camau penderfynol. Anfonwyd milwyr, darllenwyd y Ddeddf Derfysg ac anelodd y milwyr eu mwsgedi. Codwyd arswyd ar y dorf, a ildiodd a ffodd arweinwyr y gwrthryfel.\nRoedd Merthyr yn llawn braw wrth i\u2019r awdurdodau ymosod ar dai ac arestio 18 o arweinwyr, gan gynnwys Lewis Lewis, a ddaliwyd yn y pen draw mewn coed ger Hirwaun. Fe\u2019u hanfonwyd i garchar Caerdydd i aros eu prawf.\r\n\r\n== Canlyniadau ==\n\nErbyn 7 Mehefin 1831, ad-enillasai\u0027r awdurdodau reolaeth ar y dref drwy drais. Arestiwyd 26 o bobl a\u0027u rhoi ar brawf am gymryd rhan yn y gwrthryfela. Dedfrydwyd rhai i garchar ac eraill i\u0027w halltudio i Awstralia; a dedfrydwyd dau - Dic Penderyn a Lewsyn yr Heliwr - i farwolaeth, y naill am drywanu milwr o\u0027r enw Donald Black yn ei goes, a\u0027r llall am ysbeilio.\nRoedd ymateb llym a didrugaredd yr awdurdodau i arweinyddion y Terfysg yn profi na fyddai protestio yn cael ei oddef ac y byddent yn gwneud esiampl o\u2019r protestwyr er mwyn atal eraill.\nDaethpwyd \u00E2 nifer o brotestwyr gerbron y llysoedd, oedd yn cynnwys glowyr, gweithwyr haearn a llafurwyr, am ymosod ar dai, y trais a\u2019r dinistrio ac am godi arfau yn erbyn yr awdurdodau. Cafodd dau o\u2019r arweinyddion, sef Lewis Lewis a Richard Lewis, sef Dic Penderyn, eu dedfrydu i farwolaeth. Cafodd Dic Penderyn ei grogi y tu allan i Garchar Caerdydd, er bod llawer o dystiolaeth yn dangos nad oedd yn euog o drywanu milwr o\u2019r enw Donald Black. Protestiodd ei fod yn ddieuog yr holl ffordd i\u2019r crocbren, gan ddweud \u2018O Arglwydd, dyma gamwedd\u2019. Yn sgil hynny daeth yn ferthyr dros achos y dosbarth gweithiol yng Nghymru.\nLleihawyd dedfryd Lewis Lewis i drawsgludo, ac anfonwyd ef draw i Awstralia.\nRoedd y terfysg wedi dangos hefyd bod Terfysg 1831 wedi radicaleiddio\u0027r protestwyr a bod eu cred yn eu hegwyddorion o degwch a chyfiawnder wedi cael ei chryfhau. Yn ystod y terfysg roeddent wedi trochi un o\u2019u baneri mewn gwaed llo, gyda\u2019r faner goch yn dod yn symbol pwysig yn ystod y terfysg o\u2019u hunaniaeth fel gr\u0175p o weithwyr diwydiannol gyda chwynion penodol.\nFlwyddyn yn ddiweddarach wedi\u2019r Terfysg, pasiwyd Deddf Diwygio 1832 a oedd yn rhoi\u2019r bleidlais i ddynion dosbarth canol yn unig, ac yn eu plith, dynion busnes a\u2019r diwydianwyr. Bu hyn yn siom fawr i\u2019r dosbarth gweithiol, ac mewn ymateb trodd llawer o brotestwyr Terfysg 1831 i gefnogi Siartaeth. Yn ystod gweddill y 1830au cynyddodd y gefnogaeth i Siartaeth yng nghymoedd de Cymru ac ymhlith y mathau gwahanol o weithwyr diwydiannol. Yn Ebrill 1839 bu protest Siartaidd yn Llanidloes, gyda llawer o weithwyr y diwydiant gwl\u00E2n ymhlith y protestwyr, ac yn Nhachwedd 1839 bu\u2019r Gwrthryfel Siartaidd yng Nghasnewydd.",
  "imageNames": [
    "Dic_Penderyn_Plaque_8053781082.jpg",
    "Merthyr_Rising.jpg",
    "Merthyr_Tydfil_Red_Flag_Graffiti.jpg"
  ],
  "includeMainMenu": false,
  "amDdim": false,
  "date": 1831,
  "categoryId": "cymdeithasol",
  "id": "gwrthryfel-merthyr-tudful",
  "label": "Gwrthryfel y gweithwyr\\nym Merthyr Tudful"
}