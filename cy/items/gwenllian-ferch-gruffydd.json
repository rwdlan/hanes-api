{
  "wikiSummary": "Merch Gruffudd ap Cynan a\u0027i wraig Angharad ferch Owain, chwaer Owain Gwynedd a gwraig Gruffudd ap Rhys o Gaeo, tywysog y Deheubarth, oedd Gwenllian . Drwy ei phriodas \u00E2 Gruffudd ap Rhys o Gaeo a hithau\u2019n aelod o deulu Aberffraw roedd yn cyfuno llinach frenhinol y Deheubarth a Gwynedd. Daeth yn enwog yn hanes Cymru oherwydd ei hangerdd dewr yn erbyn ymosodiad y Normaniaid yn 1136. Lladdwyd hi yn y frwydr a ymladdwyd gerllaw Castell Cydweli ac mae\u2019n enghraifft anghyffredin yn hanes Cymru\u2019r Oesoedd Canol o fenyw yn dangos arweinyddiaeth mewn brwydr filwrol.\nMae\u2019n aml yn cael ei phortreadu mewn dehongliadau celfyddydol ohoni fel arwres ddewr gyda\u2019i chleddyf yn ei llaw neu\u2019n teithio mewn cerbyd i mewn i frwydr, yn debyg i ddelwedd Buddug. Roedd y ddelwedd hon ohoni yn cyd-fynd \u00E2\u2019r ymdrech lew a wnaeth i amddiffyn teyrnas y Deheubarth yn 1136.",
  "wikiArticle": "Merch Gruffudd ap Cynan a\u0027i wraig Angharad ferch Owain, chwaer Owain Gwynedd a gwraig Gruffudd ap Rhys o Gaeo, tywysog y Deheubarth, oedd Gwenllian . Drwy ei phriodas \u00E2 Gruffudd ap Rhys o Gaeo a hithau\u2019n aelod o deulu Aberffraw roedd yn cyfuno llinach frenhinol y Deheubarth a Gwynedd. Daeth yn enwog yn hanes Cymru oherwydd ei hangerdd dewr yn erbyn ymosodiad y Normaniaid yn 1136. Lladdwyd hi yn y frwydr a ymladdwyd gerllaw Castell Cydweli ac mae\u2019n enghraifft anghyffredin yn hanes Cymru\u2019r Oesoedd Canol o fenyw yn dangos arweinyddiaeth mewn brwydr filwrol.\nMae\u2019n aml yn cael ei phortreadu mewn dehongliadau celfyddydol ohoni fel arwres ddewr gyda\u2019i chleddyf yn ei llaw neu\u2019n teithio mewn cerbyd i mewn i frwydr, yn debyg i ddelwedd Buddug. Roedd y ddelwedd hon ohoni yn cyd-fynd \u00E2\u2019r ymdrech lew a wnaeth i amddiffyn teyrnas y Deheubarth yn 1136.\r\n\r\n== Bywyd Cynnar ==\nGwenllian oedd merch ieuengaf Gruffudd ap Cynan, Tywysog Gwynedd, a\u2019i wraig, Angharad. Ganwyd hi ar Ynys M\u00F4n, lle\u0027r oedd pencadlys teulu brenhinol Aberffraw, a hi oedd yr ieuengaf o wyth o blant; pedair chwaer h\u0177n, sef Mared, Rhiannell, Susanna ac Annest, a thri brawd iau, sef Cadwallon, Owain a Cadwaladr.  Hi oedd gor-or-or wyres Brian B\u00F3ruma mac Cenn\u00E9tig, Brenin Uchel Iwerddon.\nRhagnell oedd enw ei nain o dras Wyddelig, a bu Gruffydd ap Rhys, ei darpar \u0175r, yn alltud yn fachgen ifanc yn Iwerddon ar \u00F4l i\u0027w dad, Rhys ap Tewdwr, Arglwydd y Deheubarth, gael ei ladd yn 1093. Pan ddychwelodd Gruffydd i Gymru, dim ond cwmwd Caeo oedd ar \u00F4l o\u2019i deyrnas.  \n\nRoedd Gwenllian yn ferch eithriadol o brydferth a thrawiadol. Wedi i Gruffydd ap Rhys deithio i Wynedd tua 1113 i gwrdd \u00E2\u2019i thad, cyfarfu Gwenllian \u00E2 Gruffydd a phenderfynodd y ddau redeg i ffwrdd a phriodi. Priododd y ddau yn fuan wedi hynny. Ganwyd y plant canlynol iddynt:\nMorgan ap Gruffydd Maelgwn ap Gruffydd Gwladus ferch Gruffydd Nest ferch Gruffydd Owain ap Gruffydd Maredudd ap Gruffydd Rhys \u201CFychan\u201D ap Gruffydd Sion ap Gruffydd Aeth Gwenllian i fyw gyda\u2019i g\u0175r a\u2019i theulu yng nghartref teuluol ei g\u0175r yn Ninefwr yn y Deheubarth. Roedd y Deheubarth yn wynebu peryglon cyson oherwydd goresgyniad y Normaniaid yn ne Cymru, gyda\u2019r Normaniaid, y Saeson a\u2019r Fflemiaid yn sefydlu troedle mewn gwahanol rannau o\u2019r wlad. Pan laddwyd Rhys ap Tewdwr, Brenin y Deheubarth, mewn brwydr ger Aberhonddu yn 1093 wrth iddo amddiffyn ei deyrnas rhag y Normaniaid, agorwyd y llifddorau i oresgyniad y Normaniaid yng ngorllewin Cymru. Yn y blynyddoedd dilynol, adeiladwyd cestyll ganddynt yn Aberteifi a Phenfro, lansiwyd cyrchoedd ar draws Ceredigion a Dyfed, ac yn y gogledd roeddent yn meddiannu a rheoli tiroedd gyda\u2019r un agwedd ddidrugaredd. Tra\u0027r oedd y gwrthdaro rhwng y Normaniaid a\u2019r Cymry yn parhau, roedd teulu brenhinol y Deheubarth yn aml yn cael eu dadleoli, a byddai Gwenllian yn aml yn ymuno \u00E2\u2019i g\u0175r yn eu cadarnleoedd mynyddig a choediog er mwyn ffoi rhag y cythrwfl. O\u2019r mannau hyn, byddai Gwenllian a\u2019i g\u0175r yn arwain ymosodiadau dialgar - hynny yw, ymosodiadau sydyn a chwim ar y safleoedd ym meddiant y Normaniaid yn y Deheubarth.\nRoedd y sefyllfa wleidyddol yn gyfnewidiol iawn gyda thiroedd yn cael eu goresgyn a\u2019u meddiannu gan y Normaniaid yng Nghymru ac roedd Gruffydd a Gwenllian yn gorfod wynebu bygythiadau cyson yn y Deheubarth er mwyn goroesi.\r\n\r\n== Gwrthryfel Mawr 1136 ==\n\nErbyn 1136 roedd y Cymry wedi cael cyfle i adennill y tiroedd a gollwyd i Arglwyddi\u2019r Mers. Roedd y sefyllfa wleidyddol yn Lloegr yn galluogi lansio ymosodiad. Disodlwyd yr Ymerodres Matilda gan ei chefnder, Stephen de Blois, rhag etifeddu gorsedd ei thad, Harri I, fel brenin Lloegr yn 1135. Wynebodd Stephen wrthwynebiad i\u2019w deyrnasiad oddi wrth Arglwyddi\u2019r Mers a bu\u2019n rhaid iddo ddelio \u00E2 nifer o wrthryfeloedd mewnol oddi wrth farwniaid a gelynion eraill iddo. Arweiniodd hyn at gyfnod yr \u2018Anarchiaeth\u2019 yn Lloegr. Roedd anhrefn ac ansefydlogrwydd llwyr yn Lloegr a daeth y wlad i drothwy rhyfel cartref.\nAchosodd y gwrthdaro a\u2019r ansefydlogrwydd erydiad yn awdurdod coron Lloegr. O ganlyniad, cododd gwrthryfel yn ne Cymru, wrth i Hywel ap Maredudd, Arglwydd Brycheiniog, gasglu ei filwyr ynghyd \u00E2 gorymdeithio i Benrhyn G\u0175yr. Trechwyd y Normaniaid a\u2019r Saeson ym Mrwydr Garn Goch. Gwelodd y Cymry gyfle i gael gwared ar y goresgynwyr Normanaidd o\u2019u tiroedd. Wedi ei ysgogi gan lwyddiant Hywel o Frycheiniog, rhuthrodd Gruffydd ap Rhys i\u2019r gogledd i gwrdd \u00E2\u2019i dad-yng-nghyfraith, Gruffudd ap Cynan, i recriwtio mwy o gymorth ar gyfer y gwrthryfel. Cymerodd Gwenllian yr awenau yn y Deheubarth yn absenoldeb ei g\u0175r.\nTra\u0027r oedd g\u0175r Gwenllian yng Ngwynedd yn ceisio cytuno ar gynghrair gyda\u2019i thad yn erbyn y Normaniaid, penderfynodd Maurice de Londres a Normaniaid eraill arwain cyrchoedd yn erbyn y Cymry yn y Deheubarth ac felly gorfodwyd Gwenllian i gasglu byddin i\u2019w hamddiffyn. Gwelodd y Normaniaid gyfle i lansio ymosodiad a dial ar y Cymry am eu hymosodiadau herfeiddiol blaenorol. Mewn brwydr ger Castell Cydweli, cafodd byddin Gwenllian ei hamgylchynu o\u2019r ddwy ochr gan fyddinoedd Normanaidd, un oddi uchod iddi o gyfeiriad Mynydd y Garreg a\u2019r llall o\u2019r ochr dan arweiniad arglwydd Normanaidd Cydweli a Charnwyllion, Maurice de Londres. Cipiwyd Gwenllian yn ystod y frwydr a dienyddiwyd hi gan y Normaniaid. Er gwaethaf y ffaith ei bod o waed brenhinol ac yn fam, cafodd ei dienyddio ar orchymyn de Londres. Yn ystod y frwydr lladdwyd ei mab Morgan a chafodd Maelgwyn ei gipio ac yna ei ddienyddio.\nEr iddi golli\u0027r frwydr ac er mor drasig oedd yr amgylchiadau, ysbrydolodd ei hamddiffyniad o deyrnas y Deheubarth eraill yn ne Cymru i godi mewn gwrthryfel. Arweiniwyd y Cymry yng Ngwent gan Iorwerth ab Owain . Cudd-ymosodwyd ar Richard Fitz Gilbert de Clare, sef yr arglwydd Normanaidd oedd yn rheoli Ceredigion, gan Iorwerth a\u2019i filwyr, ac fe\u0027i lladdwyd.\nPan glywyd y newyddion yng Ngwynedd am farwolaeth Gwenllian a\u2019r gwrthryfel yng Ngwent, ymosododd brodyr Gwenllian, Owain a Cadwaladr, ar diroedd a reolwyd gan y Normaniaid yng Ngheredigion, gan feddiannu Llanfihangel, Aberystwyth a Llanbadarn. Roedd y tiroedd hyn a\u2019r cyfan o Ystrad Tywi wedi eu hadfeddiannu ganddynt erbyn tua 1150.\nYn Hydref 1136 ym mrwydr Crug Mawr ger Aberteifi cafodd y Normaniaid golled drom yn erbyn brodyr Gwenllian, sef Cadwallon ac Owain Gwynedd, a\u2019i thad, Gruffydd ap Cynan. Bu\u2019n fuddugoliaeth bwysig o ran helpu Owain Gwynedd i ymestyn ffiniau ei deyrnas ar farwolaeth ei dad yn 1137.\r\n\r\n== Gwaddol ==\nMae hanes Gwenllian yn aml yn cael ei gymharu ag arweinydd benywaidd arall, sef Buddug. Gwenllian yw\u2019r unig fenyw a arweiniodd fyddin o Gymry mewn brwydr yn ystod yr Oesoedd Canol ac yn wir mae\u2019n perthyn i griw bach o ferched ar draws hanes sydd wedi ymgymryd \u00E2\u2019r fath r\u00F4l. Mae\u2019r cae lle credir y digwyddodd y frwydr wedi ei leoli yn agos i Gastell Cydweli ac i\u2019r gogledd o\u2019r dref, ger Mynydd y Garreg. Enw\u2019r cae yw Maes Gwenllian, lle mae ffynnon wedi ei enwi ar ei h\u00F4l, sydd yn \u00F4l yr hanes yn tarddu lle bu hi farw.\nAm ganrifoedd wedi ei marwolaeth, byddai\u2019r Cymry yn gwaeddi \u2018Dial dros Gwenllian\u2019 fel rhyfelgan pan fyddent mewn brwydr. Yn \u00F4l yr hanesydd, Philip Warner, roedd Gwenllian a\u2019i g\u0175r yn cynnal cyrchoedd ar y Normaniaid, y Fflemiaid a\u2019r Saeson yn y Deheubarth, gan gymryd nwyddau ac arian cyn ei ailddosbarthu ymhlith Cymry\u0027r Deheubarth oedd wedi cael eu dadfeddiannu gan y gwladychwyr hyn.\nMab ieuengaf Gwenllian, Rhys ap Gruffydd, oedd yr Arglwydd Rhys, sef Tywysog Teyrnas y Deheubarth a threfnydd yr Eisteddfod gyntaf yng Nghastell Aberteifi yn 1176.\nAr 23 Mai 1991, dadorchuddiwyd cofeb er cof am Gwenllian yn y castell hwnnw. Codwyd yr arian at hyn gan aelodau o Ferched y Wawr ledled Cymru. Arweiniwyd y seremoni gan Gwynfor Evans.\r\n\r\n== Awduraeth y Mabinogi ==\nRoedd Dr Andrew Breeze yn dadlau mai Gwenllian o bosibl oedd awdur \u2018Pedair Cainc y Mabinogi\u2019, er mai prin yw\u2019r dystiolaeth i brofi hynny.\r\n\r\n== Teulu ==",
  "imageNames": [
    "Memorial_to_Gwenllian_outside_Kidwelly_Castle.jpg"
  ],
  "includeMainMenu": false,
  "amDdim": false,
  "start": 1097,
  "end": 1136,
  "categoryId": "milwrol",
  "id": "gwenllian-ferch-gruffydd",
  "label": "Gwenllian\\nferch Gruffudd"
}