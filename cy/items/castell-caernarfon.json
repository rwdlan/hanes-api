{
  "wikiSummary": "Castell sydd yng nghanol tref Caernarfon, Gwynedd, ac ar lannau Afon Seiont ac Afon Menai yw Castell Caernarfon. Roedd yn safle strategol a phwysig iawn yn ystod goresgyniad y Normaniaid, y Sacsoniaid a\u0027r Saeson. Fe\u0027i codwyd gan Edward I, brenin Lloegr rhwng 1283 a 1330. Mae\u0027n gastell consentrig wedi ei gynllunio gan James o St George, a\u0027r muriau wedi cael eu cynllunio i edrych fel muriau amddiffynnol Caergystennin, y ddinas enwog Rufeinig. Yn y castell hwn y ganwyd Edward II, brenin Lloegr ym 1284, cyn i\u0027r castell gael ei gwblhau.\nCyn hynny roedd yma gaer Rufeinig yn Segontium, y tu allan i\u0027r dref bresennol, a chastell Normanaidd yn ogystal. Roedd Castell Caernarfon yn un o saith castell a adeiladwyd gan Edward I ar draws gogledd Cymru fel rhan o\u2019i \u2018gylch haearn\u2019 o gestyll. Adeiladwyd hwy fel canolfannau ar gyfer ei fyddinoedd petai angen lansio ymosodiadau yn erbyn y Cymry, a chlustnodwyd Castell Caernarfon fel pencadlys ei lywodraeth. Roedd mawredd a maint y castell yn adlewyrchu ei bwysigrwydd fel canolfan filwrol a gweinyddol, ac yn bresenoldeb grymus i ddangos awdurdod coron Lloegr yng ngogledd Cymru.\nMae\u2019r castell wedi bod yn dyst i ddigwyddiadau hanesyddol ers ei adeiladu, o ymgyrchoedd Owain Glynd\u0175r ar ddechrau\u2019r 15g hyd yr 20g ac arwisgiad y Tywysog Edward yn 1911 a Siarl yn 1969.   \nHeddiw mae\u0027r castell yng ngofal Cadw. Mae\u0027n gampwaith ymhlith cestyll gogledd Cymru ac, fel un o\u0027r cestyll hynny, fe\u0027i gosodwyd ar restr Safleoedd Treftadaeth y Byd UNESCO yn 1986, fel rhan o safle Cestyll a Muriau Trefi\u0027r Brenin Edward yng Ngwynedd. Mae Amgueddfa Catrawd y Ffiwsilwyr Brenhinol Cymreig i\u0027w gweld mewn rhan o\u0027r castell.",
  "wikiArticle": "Castell sydd yng nghanol tref Caernarfon, Gwynedd, ac ar lannau Afon Seiont ac Afon Menai yw Castell Caernarfon. Roedd yn safle strategol a phwysig iawn yn ystod goresgyniad y Normaniaid, y Sacsoniaid a\u0027r Saeson. Fe\u0027i codwyd gan Edward I, brenin Lloegr rhwng 1283 a 1330. Mae\u0027n gastell consentrig wedi ei gynllunio gan James o St George, a\u0027r muriau wedi cael eu cynllunio i edrych fel muriau amddiffynnol Caergystennin, y ddinas enwog Rufeinig. Yn y castell hwn y ganwyd Edward II, brenin Lloegr ym 1284, cyn i\u0027r castell gael ei gwblhau.\nCyn hynny roedd yma gaer Rufeinig yn Segontium, y tu allan i\u0027r dref bresennol, a chastell Normanaidd yn ogystal. Roedd Castell Caernarfon yn un o saith castell a adeiladwyd gan Edward I ar draws gogledd Cymru fel rhan o\u2019i \u2018gylch haearn\u2019 o gestyll. Adeiladwyd hwy fel canolfannau ar gyfer ei fyddinoedd petai angen lansio ymosodiadau yn erbyn y Cymry, a chlustnodwyd Castell Caernarfon fel pencadlys ei lywodraeth. Roedd mawredd a maint y castell yn adlewyrchu ei bwysigrwydd fel canolfan filwrol a gweinyddol, ac yn bresenoldeb grymus i ddangos awdurdod coron Lloegr yng ngogledd Cymru.\nMae\u2019r castell wedi bod yn dyst i ddigwyddiadau hanesyddol ers ei adeiladu, o ymgyrchoedd Owain Glynd\u0175r ar ddechrau\u2019r 15g hyd yr 20g ac arwisgiad y Tywysog Edward yn 1911 a Siarl yn 1969.   \nHeddiw mae\u0027r castell yng ngofal Cadw. Mae\u0027n gampwaith ymhlith cestyll gogledd Cymru ac, fel un o\u0027r cestyll hynny, fe\u0027i gosodwyd ar restr Safleoedd Treftadaeth y Byd UNESCO yn 1986, fel rhan o safle Cestyll a Muriau Trefi\u0027r Brenin Edward yng Ngwynedd. Mae Amgueddfa Catrawd y Ffiwsilwyr Brenhinol Cymreig i\u0027w gweld mewn rhan o\u0027r castell.\r\n\r\n== Cefndir ==\n\nAdeiladwyd yr amddiffynfeydd cyntaf yng Nghaernarfon gan y Rhufeiniaid. Galwyd y gaer a adeiladwyd ganddynt yn \u2018Segontium\u2019, ac mae hi wedi ei lleoli ar gyrion y dref fodern sy\u2019n bodoli heddiw. Safai\u2019r gaer ar lannau afon Seiont, ac yn fwy na thebyg, adeiladwyd hi yn y fan honno oherwydd lloches y lleoliad ac oherwydd mynediad rhwydd at afon Seiont er mwyn cyflenwi adnoddau. Mae gwreiddiau\u0027r enw \u2018Caernarfon\u2019 yn deillio o\u2019r amddiffynfeydd Rhufeinig hyn. Yn y Gymraeg, ei henw oedd \u2018y gaer yn Arfon\u2019 ar draws y tir o Ynys M\u00F4n.\nWedi i\u2019r Rhufeiniaid adael Prydain yn y 5g, ychydig iawn o wybodaeth sy\u2019n bodoli i esbonio ffawd Segontium a\u2019r anheddau sifilaidd o amgylch.\r\n\r\n== Y castell cynnar ==\nYn dilyn y Goncwest Normanaidd yn Lloegr, trodd Edward I ei olygon tuag at Gymru. Yn \u00F4l Llyfr Dydd y Farn , rhoddwyd gogledd Cymru gyfan dan ofal y Norman Robert o Ruddlan. Lladdwyd ef gan y Cymry yn 1088.  Ceisiodd ei gefnder, Hugh d\u2019Avranches, Iarll Caer, ail-sefydlu rheolaeth y Normaniaid dros ogledd Cymru drwy adeiladu tri chastell: un ym Meirionnydd mewn lleoliad anhysbys, un yn Aberlleiniog ar Ynys M\u00F4n a\u2019r llall yng Nghaernarfon.\nAdeiladwyd y castell cynnar ar benrhyn, oedd yn ffinio ar afon Seiont a\u2019r Fenai.  Byddai\u2019r castell hwn wedi bod yn gastell mwnt a beili, gyda phalis pren a gwrthglawdd pridd yn ei amddiffyn. Cafodd y domen bridd ei hamlyncu yn ddiweddarach gan gastell Edward, ond mae ansicrwydd ynghylch lleoliad y beili gwreiddiol. Mae\u0027n ddigon posib ei fod wedi ei leoli i\u2019r gogledd-ddwyrain o\u2019r mwnt. Ni ddarganfuwyd olion bod pobl wedi bod yn byw yno yn y Canol Oesoedd ar sail ymchwiliadau ar y mwnt yn 1969. Er hynny, mae\u0027n ddigon posib bod unrhyw dystiolaeth wedi ei chwalu.\nMae\u2019n debygol bod y mwnt wedi cael ei amgylchynu gan d\u0175r pren. Ailfeddiannwyd Gwynedd gan y Cymry yn 1115 ac felly daeth Castell Caernarfon i feddiant y tywysogion Cymreig. Yn \u00F4l cofnodion cyfoes a ysgrifennwyd yn y castell, bu Llywelyn Fawr a Llywelyn ap Gruffydd yn aros yn y castell.\r\n\r\n== Y castell Edwardaidd ==\n\nYn sgil cyfres o wrthdrawiadau rhwng Llywelyn ap Gruffydd a Brenin Lloegr, Edward I, daeth yr ymladd i benllanw gyda rhyfeloedd 1277 a 1282. Cychwynnodd y rhyfel a arweiniodd at ladd Llywelyn ap Gruffydd ar 22 Mawrth 1282. Cyn diwedd y flwyddyn, lladdwyd Llywelyn yng Nghilmeri, ger Llanfair-ym-Muallt, ar lannau afon Irfon gan un o filwyr Edward, sef Stephen de Frankton. Parhaodd ei frawd, Dafydd ap Gruffydd, i ymladd yn erbyn lluoedd Edward ond erbyn 1283 roedd Edward wedi sicrhau buddugoliaeth yn erbyn y Cymry.\nGorymdeithiodd Edward drwy ogledd Cymru gan feddiannu castell Dolwyddelan a sefydlogi ei gastell ei hunan yng Nghonwy. Erbyn Mai 1283 cipiwyd y castell olaf oedd ym meddiant Dafydd ap Gruffydd, sef Castell Dolbadarn. Yn fuan wedi hynny, dechreuodd Edward adeiladu ei gadwyn o gestyll yng ngogledd Cymru, sef Harlech a Chaernarfon. Daeth y cestyll yn arwydd gweledol iawn o oruchafiaeth coron Lloegr dros y tywysogion Cymreig ac yn symbolau o ormes Lloegr ar drigolion Cymru. Roedd cestyll Caernarfon, Conwy a Harlech ymhlith cestyll mwyaf sylweddol Cymru ar y pryd, ac roedd maint eu hadeiladwaith yn ddatganiad clir o reolaeth Lloegr yng Nghymru. Y prif bensaer a oedd yn gyfrifol am gynllunio ac adeiladu Castell Caernarfon oedd Meistr James o St George, pensaer profiadol a pheiriannydd milwrol a fu\u0027n unigolyn allweddol yng nghydlynu rhaglen adeiladu cestyll Edward yng Nghymru.\nYn \u00F4l Flores Historiarum, darganfuwyd corff yr Ymerawdwr Rhufeinig Macsen Wledig adeg cloddio ac adeiladu\u2019r castell a\u2019r dref amgylchynol. Ar orchymyn Edward I, cafodd ei gorff ei ail-gladdu mewn eglwys leol.\nRoedd adeiladu\u2019r castell carreg newydd yn rhan o raglen adeiladu a weddnewidiodd dref Caernarfon; ychwanegwyd muriau\u0027r dref i gysylltu \u00E2\u2019r castell ac adeiladwyd cei newydd ger y castell. Mae\u2019r cyfeiriad cynharaf at y gwaith adeiladu oedd yn digwydd yng Nghaernarfon wedi ei gofnodi ar 24 Mehefin 1283, pan gloddiwyd ffos a oedd yn gwahanu safle\u2019r castell oddi wrth y dref a oedd i\u2019r gogledd. Cludwyd prennau ar long o Lerpwl a daeth y cerrig o chwareli cyfagos, fel yn Ynys M\u00F4n ac o gwmpas y dref.\nBu gweithlu o gannoedd yn cloddio\u2019r ffos ac yn cloddio\u2019r seiliau ar gyfer y castell. Wrth i\u2019r safle ehangu, dechreuwyd tresmasu ar y dref a bu\u0027n rhaid clirio tai ar gyfer yr adeiladwaith newydd. Aeth tair blynedd heibio cyn y talwyd iawndal i\u2019r trigolion a gollodd eu tai. Tra\u0027r oedd seiliau ar gyfer y castell yn cael eu creu, adeiladwyd ystafelloedd o bren ar gyfer Edward I a\u2019i wraig, y Frenhines Eleanor o Castile. Cyraeddasant Gaernarfon naill ai ar 11 neu 12 Gorffennaf 1283 ac aros yno am tua mis.\nParhaodd y gwaith adeiladu ar Gastell Caernarfon drwy gydol gaeaf 1283-84. Credai\u2019r hanesydd pensaern\u00EFol, Arnold Taylor, bod T\u0175r yr Eryr wedi cael ei gwblhau erbyn i Edward ac Eleanor ymweld \u00E2\u2019r castell adeg Pasg 1284. Yn dilyn pasio Statud Rhuddlan ar 3 Mawrth 1284 rhoddwyd statws bwrdeistref i Gaernarfon a phenodwyd hi\u0027n ganolfan weinyddol teyrnas Gwynedd. Yn \u00F4l traddodiad, ganwyd Edward II yng Nghaernarfon ar 25 Ebrill 1284 a rhoddwyd teitl \u2018Tywysog Cymru\u2019 iddo yn 1301, gyda rheolaeth dros Gymru a\u2019i hincwm. Ers hynny, mae arferiad yn golygu bod y teitl yn cael ei roi i fab hynaf y teyrn. Yn \u00F4l chwedloniaeth, cyflwynodd Edward ei fab newydd-anedig i\u2019r Cymry wedi iddo addo iddynt y byddai\u2019n rhoi i Gymru dywysog na fedrai air o Saesneg. Er hynny, dim ond yn \u00F4l i\u2019r 16g y mae modd olrhain yr hanesyn hwn.\n\nYn 1284, roedd Caernarfon yn cael ei hamddiffyn gan garsiwn o ddeugain o filwyr, o gymharu \u00E2\u2019r deg ar hugain o ddynion oedd yn amddiffyn Conwy a Harlech. Hyd yn oed yn ystod cyfnodau o heddwch, pan fyddai\u2019r mwyafrif o gestyll yn cael eu hamddiffyn gan ychydig o filwyr, byddai rhwng ugain a deugain yn gwarchod Castell Caernarfon oherwydd ei bwysigrwydd.\nErbyn 1285 roedd rhan helaeth o furiau\u2019r castell wedi eu cwblhau, ond parhau wnaeth y gwaith ar y castell. Ychydig iawn a wariwyd ar y castell o 1289 ymlaen, gyda\u2019r cofnodion ariannol yn dod i ben yn 1292. Roedd rhaglen adeiladu cestyll Edward wedi costio \u00A380,000 rhwng 1277 a 1304 a \u00A395,000 rhwng 1277 a 1329. Erbyn 1292 roedd \u00A312,000 wedi cael ei wario ar adeiladu Castell Caernarfon a muriau\u2019r dref a amgylchynai\u2019r castell. Gan fod y mur deheuol a muriau\u2019r castell yn cwblhau cylch amddiffynnol o gwmpas Caernarfon, y cynllun oedd adeiladu ffas\u00E2d gogleddol y castell ddiwethaf.\nYn 1294, cododd Madog ap Llywelyn mewn gwrthryfel yn erbyn rheolaeth coron Lloegr. Gan mai Caernarfon oedd pencadlys gweinyddol Gwynedd ac yn symbol o ormes p\u0175er Lloegr, daeth yn darged i wrthryfeloedd gan y Cymry. Meddiannwyd y dref gan filwyr Madog ym mis Medi ac yn y cyfnod hynny difrodwyd muriau\u2019r dref yn sylweddol. Roedd y castell yn cael ei amddiffyn gan ffos a baric\u00EAd dros dro yn unig. Cipiwyd y castell yn sydyn a llosgwyd unrhyw beth oedd yn fflamadwy. Lledaenodd y t\u00E2n ar draws Caernarfon, gan adael difrod a llanast. Yn ystod haf 1295, penderfynodd y Saeson eu bod am adfeddiannu Caernarfon, ac erbyn mis Tachwedd 1295 roeddent wedi dechrau ailgryfhau amddiffynfeydd y dref.  Rhoddwyd blaenoriaeth uchel i ailadeiladu muriau\u2019r castell a gwariwyd \u00A31,195 yn cwblhau\u2019r gwaith, tua deufis ar y blaen i\u2019r amserlen. Yn dilyn hynny, trodd yr adeiladwyr eu sylw at gwblhau\u2019r gwaith a oedd wedi dod i ben yn 1292. Ar \u00F4l trechu gwrthryfel Madog, dechreuodd Edward adeiladu Castell Biwmares ar Ynys M\u00F4n, a chafodd y gwaith ei arolygu gan Feistr James o St George. Walter o Henffordd ymgymerodd \u00E2\u0027r gwaith fel prif saer maen y cyfnod newydd hwn o adeiladu. Erbyn diwedd 1301, roedd \u00A34,500 yn ychwanegol wedi cael ei wario ar y gwaith, gan ganolbwyntio ar y mur gogleddol a\u2019r tyrrau.\nMae bwlch yn y cofnodion rhwng Tachwedd 1301 a Medi 1304, sydd o bosibl yn dangos bod oedi wedi bod yn y gwaith tra\u0027r oedd y gweithlu wedi cael ei symud i\u2019r gogledd er mwyn helpu gyda rhyfel Lloegr yn yr Alban. Mae cofnodion yn dangos bod Walter o Henffordd wedi gadael Caernarfon a\u0027i fod yng Nghaerliwelydd yn Hydref 1300 ac wedi aros yn yr ardal honno tan dymor yr Hydref 1304 pan ailgydiwyd yng ngwaith adeiladu Caernarfon. Bu Walter farw yn 1309 ac olynwyd ef fel y prif saer maen gan Henry o Ellerton. Parhaodd y gwaith adeiladu ar gyfradd gyson a phwyllog tan 1330.\nRhwng 1284 a 1330, pan mae\u2019r cofnodion yn dod i ben, gwariwyd rhwng \u00A320,000 a \u00A325,000 ar Gastell Caernarfon a muriau\u2019r castell. Roedd swm o\u2019r fath yn anferthol ac yn wariant eithriadol o uchel o gymharu \u00E2 chostau adeiladu\u2019r cestyll yn Dover a Chateau Gaillard, a oedd ymhlith amddiffynfeydd pwysicaf a drutaf diwedd y 12g a dechrau\u0027r 13g.\nYchwanegiadau bach a wnaed i\u2019r castell wedi hynny, ac mae\u2019r castell a welir heddiw fwy neu lai wedi goroesi fel y byddai yng nghyfnod Edward I. Er y symiau anferthol o arian a wariwyd ar y castell, ni chafodd y cynlluniau gwreiddiol ar gyfer y castell eu cwblhau\u0027n llwyr. Ni chwblhawyd cefn \u2018Porth y Brenin\u2019 nac ychwaith \u2018Borth y Frenhines\u2019 , ac mae seiliau tu mewn i\u0027r castell yn dynodi lle byddai adeiladau wedi sefyll pe bai\u0027r gwaith wedi parhau.\r\n\r\n== Hanes diweddarach ==\n\nParhaodd y trefniadau a gyflwynwyd gan Edward I ar gyfer rheoli Cymru am tua dwy ganrif. Yn ystod y cyfnod hwn roedd milwyr parhaol yn amddiffyn y castell yn gyson gan mai Caernarfon mewn gwirionedd oedd prifddinas gogledd Cymru. At ei gilydd, roedd y swyddi gweinyddol pwysicaf yng Nghymru ar gau i\u2019r Cymry ac arweiniodd y tensiynau cynyddol rhwng y Cymry a\u2019r concwerwyr Seisnig at sawl enghraifft o wrthdaro, gyda\u2019r un mwyaf difrifol yn ystod y 15g gyda Gwrthryfel Glynd\u0175r. Adeg y Gwrthryfel roedd Castell Caernarfon yn un o dargedau byddin Owain Glyn D\u0175r. Yn 1401 rhoddwyd y castell o dan warchae ac ym mis Tachwedd 1401 ymladdwyd Brwydr Twthill rhwng amddiffynwyr Caernarfon a\u2019r lluoedd gwarchae. Yn 1403 a 1404 roedd Caernarfon o dan warchae milwyr Cymreig gyda chefnogaeth oddi wrth luoedd Ffrengig. Roedd y garsiwn oedd yn amddiffyn y castell ar y pryd tua 30 mewn nifer.\nGan fod gwreiddiau\u0027r Tuduriaid yng Nghymru, croesawyd esgyniad y teulu i\u2019r orsedd yn 1485 a chyfrannodd hyn at leihad yn y tensiynau a\u2019r gwrthdaro rhwng Cymru a Lloegr. O ganlyniad, roedd Castell Caernarfon, a oedd wedi bod yn bencadlys gweinyddol diogel i goron Lloegr yn flaenorol, bellach wedi lleihau mewn pwysigrwydd. Cafodd llawer o gestyll yng Nghymru eu hesgeuluso. Er bod gwneuthuriad Castell Caernarfon a\u2019r muriau a amgylchynai\u2019r dref yn gadarn, roedd cyflwr y toeon wedi dirywio a llawer a\u2019r trawstiau pren wedi pydru. Erbyn 1620 dim ond T\u0175r yr Eryr a Phorth y Brenin oedd \u00E2 thoeon arnynt ac roedd deunyddiau gwerthfawr fel gwydr a haearn wedi cael eu tynnu o\u2019r adeiladau domestig tu mewn i\u0027r castell. Er hynny, roedd cyflwr y castell yn ddigon da fel bod gan y castell garsiwn y Brenhinwyr yno adeg y Rhyfel Cartref rhwng 1642 a 1649. Cafodd Castell Caernarfon ei roi o dan warchae dair gwaith yn ystod y Rhyfel Cartref. Ildiodd y Cwnstabl, John Byron, y Barwn 1af Byron, Gaernarfon i luoedd y Seneddwyr yn 1646 a dyma\u2019r tro diwethaf i frwydro fod yng nghyffiniau\u2019r castell.\n\nAr draws y canrifoedd, er bod gorchymyn wedi bod yn 1660 i ddifrodi\u2019r castell a\u2019r muriau, ac er iddo gael ei esgeuluso tan ddiwedd y 19eg ganrif, llwyddodd y castell i oroesi treigl amser. O\u2019r 1870au ymlaen, ariannwyd atgyweiriadau i Gastell Caernarfon gan y Llywodraeth. Arolygwyd y gwaith gan y dirprwy gwnstabl, Llewellyn Turner, a chafodd sawl rhan o\u2019r castell eu hadfer a\u2019u hailadeiladu, yn hytrach na dim ond ceisio cadw\u2019r gwaith carreg a fodolai neu a oedd wedi goroesi. Atgyweiriwyd grisiau, cylchfuriau a thoeon, ac er gwaethaf protestiadau lleol, cliriwyd yr adeiladau canoloesol yn y ffos i ogledd y castell. Ers 1908, mae\u2019r castell wedi cael ei warchod gan Swyddfa\u2019r Gweithfeydd oherwydd ei arwyddoc\u00E2d hanesyddol.\nYn 1911, cafodd y castell ei ddefnyddio fel lleoliad arwisgiad y Tywysog Edward , sef mab hynaf y Brenin Si\u00F4r V, fel Tywysog Cymru. Cynhaliwyd y seremoni yn y castell yn sgil dylanwad David Lloyd George, brodor o sir Gaernarfon, a Changhellor y Trysorlys ar y pryd, yn y Llywodraeth Ryddfrydol.\nCynhaliwyd arwisgiad Siarl, mab hynaf Elisabeth II, yno fel Tywysog Cymru yn 1969. Er mai\u2019r Goron sy\u0027n berchen ar Gastell Caernarfon, mae gwaith cynnal ac atgyweirio\u2019r castell yn nwylo CADW, sef adran amgylchedd hanesyddol Llywodraeth Cymru. Mae CADW yn gyfrifol am gynnal a chadw safleoedd ac adeiladau hanesyddol o bwys yng Nghymru.\nYn 1986, ychwanegwyd Caernarfon at restr Safleoedd Treftadaeth y Byd UNESCO, fel rhan o \u2018Gestyll a muriau trefi\u0027r Brenin Edward yng Ngwynedd\u2019. Roedd hyn yn gydnabyddiaeth o bwysigrwydd byd-eang y safle a\u2019r angen i\u2019w gadw a\u2019i ddiogelu ar gyfer y dyfodol. Mae\u2019r castell hefyd yn gartref i Amgueddfa\u0027r Ffiwsilwyr Brenhinol Cymreig. Yn ystod 2015, adeiladwyd \u2018mynedfa bafiliwn\u2019 newydd a gynlluniwyd gan gwmni Donald Install Associates.\nErbyn heddiw mae Castell Caernarfon yn gyrchfan dreftadaeth bwysig i ymwelwyr, gyda thros 205,000 yn ymweld \u00E2\u2019r safle yn 2018.\r\n\r\n== Pensaern\u00EFaeth ==\nYsbrydolwyd cynllun Castell Caernarfon gan awydd Edward I i greu adeilad a oedd yn symbol gweledol pwerus o awdurdod a rheolaeth Lloegr yng Nghymru. Pwysleisiwyd hynny oherwydd mai Caernarfon oedd pencadlys llywodraeth coron Lloegr yng ngogledd Cymru. Penderfynwyd ar gynllun y castell yn rhannol oherwydd gorweddiad y tir, a chafodd mwnt y castell blaenorol ei ymgorffori yn y castell newydd.\nRoedd y castell ar ffurf rhif wyth. Rhannwyd y castell yn ddwy ran, y wardiau uwch ac is, yn y dwyrain a\u2019r gorllewin, gyda\u2019r wardiau dwyreiniol yn cynnwys y llety byw brenhinol, er na chafodd y rhan hon ei chwblhau.\nAr hyd cysylltfur y castell mae nifer o dyrrau polygonaidd neu amlochrog a ddefnyddiwyd ar gyfer saethu. Roedd bylchfuriau ar ben y muriau a\u2019r tyrrau, ac ar hyd yr wyneb deheuol roedd galer\u00EFau saethu. Yn \u00F4l un hanesydd milwrol, Allen Brown, roedd y cyfuniad hwn o nodweddion yn golygu bod Castell Caernarfon yn un o bwerdai tanio a saethu gorau\u0027r Oesoedd Canol.\nT\u0175r yr Eryr, ar gornel gorllewinol y castell, oedd un o dyrrau mwyaf trawiadol a mwyaf crand y castell. Mae ganddo dair tyred sydd \u00E2 cherflun o eryr ar frig pob un. Roedd y t\u0175r yn llety moethus, a adeiladwyd yn fwy na thebyg ar gyfer Prif Ustus cyntaf Cymru, sef Syr Otton de Grandson. Roedd seler y t\u0175r yn cynnwys gi\u00E2t dd\u0175r, lle byddai ymwelwyr oedd yn teithio ar hyd afon Seiont yn gallu dod i mewn i\u2019r castell. Roedd d\u0175r yn cael ei dynnu o ffynnon T\u0175r y Ffynnon.\nRoedd ymddangosiad y castell yn wahanol i gestyll Edwardaidd eraill oherwydd y defnydd o garreg lliwiau gwahanol wedi eu hadeiladu ar ffurf lorweddol ym muriau\u2019r castell, a si\u00E2p polygonaidd y tyrrau, yn hytrach na rhai crwn. Dadleua rhai haneswyr bod cynllun muriau\u2019r castell yn cynrychioli Muriau Caergystennin, ac mae\u0027n ddigon posib bod cynllun cestyll y Dwyrain Canol wedi dylanwadu ar waith y Croesgadwyr a ddychwelodd ar \u00F4l ymladd yn ystod y Croesgadau. Gwelai Edward I y castell - fel yn nyddiau Ymerodraeth Rufeinig Caergystennin - fel arwydd o awdurdod, a bu\u2019r chwedl am freuddwyd Macsen Wledig, yr Ymerawdwr Rhufeinig, yn ddylanwad pwysig ar ei feddylfryd. Dehonglodd Edward freuddwyd Macsen fel cymhariaeth \u00E2\u2019i gastell yng Nghaernarfon, a ffurfiodd Edward gysylltiad imperialaidd rhwng Segontium, a oedd ym mreuddwyd Magnus, a Chastell Caernarfon pan oedd yn cael ei adeiladu. Yn \u00F4l ymchwil diweddar gan haneswyr fel Abigail Whaetley, awgrymwyd bod Edward wedi defnyddio delweddau o wahanol safleoedd Rhufeinig ym Mhrydain, a bod Castell Caernarfon yn cyfeirio at ddylanwad Arthuraidd er mwyn cyfiawnhau ei awdurdod fel Brenin.\nRoedd dwy brif fynedfa i\u2019r castell. Roedd un yn arwain o\u2019r dref ac roedd un arall yn rhoi mynedfa uniongyrchol i\u2019r castell heb orfod teithio drwy\u2019r dref . Roedd y ddau yn nodweddiadol o\u2019r cyfnod: sef rhodfa rhwng dau d\u0175r. Pe bai Porthdy\u2019r Brenin wedi cael ei gwblhau, byddai ymwelwyr i\u2019r castell wedi croesi\u2019r ddwy bont godi, mynd drwy bum drws ac o dan chwe phorthcwlis, cyn cyrraedd y llawr amgae\u00EBdig is. Roedd tyllau saethu a thyllau llofruddio wedi eu lleoli ar hyd y llwybrau hyn.\nTra bod mwyafrif helaeth y cysylltfur a\u2019r tyrrau wedi goroesi, dim ond seiliau\u0027r adeiladau a arferai fodoli y tu fewn i\u0027r castell sydd i\u2019w gweld heddiw. Pe bai Castell Caernarfon wedi cael ei gwblhau fel y bwriadwyd, byddai wedi cynnwys llys brenhinol a fyddai\u2019n agos at saith cant mewn nifer.\r\n\r\n== Cwnstabliaid Castell Caernarfon ==\nCyn 1835 Cwnstabl y Castell oedd yn gwasanaethu hefyd fel Maer Caernarfon. Mae rhestr lawn o\u2019r cwnstabliaid rhwng 1284 a 1835 i\u2019w weld ar safle Cyngor Brenhinol Tref Caernarfon:\n\n18??\u20131908: John Henry Puleston\n1908\u20131945: Iarll Lloyd-George o Ddwyfor, OM, PC\n1945\u20131963: Yr Anrh. William Ormsby-Gore\n1963\u20132017: Iarll Eryri, GCVO\n2018\u2013presennol: Edmund Bailey",
  "location": {
    "lat": 53.1393,
    "long": -4.2769
  },
  "imageNames": [
    "Annals_and_antiquities_of_the_counties_and_county_families_of_Wales",
    "_containing_a_record_of_all_ranks_of_the_gentry_with_many_ancient_pedigrees_and_memorials_of_old_and_extinct_families_1872_14778120971.jpg",
    "Caernafon_Castle_Panorama_8074250217.jpg",
    "Caernafon_Kings_Gate.jpg",
    "Caernarfon.1610_cropped.jpg",
    "Caernarfon_Castle_7332.jpg"
  ],
  "includeMainMenu": false,
  "amDdim": false,
  "date": 1280,
  "categoryId": "lleoedd",
  "id": "castell-caernarfon",
  "label": "Castell Caernarfon"
}