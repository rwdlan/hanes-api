{
  "wikiSummary": "Am y ffilm o\u0027r un enw gweler Hedd Wyn Hedd Wyn oedd enw barddol Ellis Humphrey Evans , bardd o bentref Trawsfynydd, Gwynedd a ddaeth yn symbol o golli cenhedlaeth o ieuenctid Cymru yn y Rhyfel Byd Cyntaf. Lladdwyd ef ar ddiwrnod cyntaf Brwydr Passchendaele yn ystod y Rhyfel Byd Cyntaf. Enillodd gadair Eisteddfod Genedlaethol 1917 ar \u00F4l ei farwolaeth.\nMae ymhlith cenhedlaeth o feirdd a llenorion a fu\u2019n ymladd yn y Rhyfel Byd Cyntaf ac yn cael ei weld fel un o \u2018feirdd rhyfel\u2019 yr adeg honno. Roedd rhyfel wedi eu hysgogi i ysgrifennu barddoniaeth a llenyddiaeth a oedd yn cyfleu erchylltra\u2019r ymladd ac oferedd rhyfela.",
  "wikiArticle": "Am y ffilm o\u0027r un enw gweler Hedd Wyn Hedd Wyn oedd enw barddol Ellis Humphrey Evans , bardd o bentref Trawsfynydd, Gwynedd a ddaeth yn symbol o golli cenhedlaeth o ieuenctid Cymru yn y Rhyfel Byd Cyntaf. Lladdwyd ef ar ddiwrnod cyntaf Brwydr Passchendaele yn ystod y Rhyfel Byd Cyntaf. Enillodd gadair Eisteddfod Genedlaethol 1917 ar \u00F4l ei farwolaeth.\nMae ymhlith cenhedlaeth o feirdd a llenorion a fu\u2019n ymladd yn y Rhyfel Byd Cyntaf ac yn cael ei weld fel un o \u2018feirdd rhyfel\u2019 yr adeg honno. Roedd rhyfel wedi eu hysgogi i ysgrifennu barddoniaeth a llenyddiaeth a oedd yn cyfleu erchylltra\u2019r ymladd ac oferedd rhyfela.\r\n\r\n== Ei fywyd a\u0027i waith ==\nRoedd Hedd Wyn yn frodor o Drawsfynydd, yn yr hen Sir Feirionydd, lle cafodd ei eni yn 1887, yn fab i Mary ac Evan Evans, yr hynaf o un ar ddeg o blant. Cafodd ei eni ym mwthyn Penlan a symudodd y teulu i fferm yr Ysgwrn pan oedd yn 4 mis oed. Gadawodd yr ysgol yn 14 oed a bu\u2019n gweithio fel bugail ar fferm ei rieni. Treuliodd ei fywyd yno, ac eithrio cyfnod byr iawn yn gweithio yn ne Cymru.\nBarddonai o\u0027i lencyndod a bu\u0027n cystadlu mewn eisteddfodau hyd ddyddiau cynnar y Rhyfel Byd Cyntaf. Enillodd y wobr gyntaf mewn cyfarfod llenyddol lleol pan oedd yn ddeuddeg oed, cyn mynd ymlaen i ennill ei gadair gyntaf yn y Bala gyda\u0027i awdl \u0022Dyffryn\u0022 yn 1907. Yn dilyn hynny enillodd gadeiriau yn Llanuwchllyn yn 1913, Pwllheli yn 1913, Llanuwchllyn yn 1915 a Phontardawe yn 1915. Bu hefyd yn weithgar yn cyfansoddi cerddi ac englynion ar gyfer digwyddiadau a thrigolion Trawsfynydd. Rhoddwyd yr enw barddol Hedd Wyn iddo gan orsedd o feirdd Ffestiniog ar 20 Awst, 1910.\nYn Eisteddfod y Bala yn 1907 yr enillodd Hedd Wyn y gyntaf o\u2019i 6 chadair, a hynny am ei awdl ar destun \u2018Y Dyffryn\u2019, ac yn yr Eisteddfod Genedlaethol yn Aberystwyth yn 1916 daeth yn agos iawn at gipio\u2019i gadair genedlaethol gyntaf. Gyda dechrau\u2019r Rhyfel Mawr yn 1914 newidiodd naws gwaith barddonol Hedd Wyn i drafod hunllef y rhyfel, ac ysgrifennodd gerddi er cof am gyfeillion a fu farw ar faes y gad.\nMae\u0027r darn cyntaf o\u0027i gerdd Rhyfel yn cael ei ddyfynnu\u0027n aml:\n\nGwae fi fy myw mewn oes mor ddreng,\nA Duw ar drai ar orwel pell;\nO\u0027i \u00F4l mae dyn, yn deyrn a gwreng,\nYn codi ei awdurdod hell.\n\n\n=== Y Rhyfel Byd Cyntaf ===\nYn Hydref 1916 dechreuodd Hedd Wyn gyfansoddi ei awdl \u2018Yr Arwr\u2019, cyn cael ei orfodi oherwydd Deddf Gorfodaeth Filwrol 1916 i ymuno \u00E2 15fed Bataliwn y Ffiwsilwyr Brenhinol Cymreig yn Ionawr 1917 a hwylio i Ffrainc ym mis Mehefin 1917. Treuliodd gyfnod byr yn ymarfer yn Litherland ger Lerpwl ac aeth i Fflandrys erbyn yr haf. Erbyn diwedd mis Gorffennaf, roedd Ellis a\u0027r gatrawd ger Cefn Pilkem lle bu brwydr Passchendaele. Fe\u0027i lladdwyd ym Mrwydr Cefn Pilkem a oedd yn rhan o Frwydr Passchendaele a elwir hefyd yn Drydedd Frwydr Ypres , ar 31 Gorffennaf yn yr un flwyddyn.\n\n\n=== Yr Arwr ===\nEnillodd gadair Eisteddfod Genedlaethol Cymru Penbedw am ei awdl \u2018Yr Arwr\u2019. Bu Ellis yn gweithio ar yr awdl gan ei chwblhau erbyn tua chanol Gorffennaf 1917 a\u2019i phostio o bentref Fl\u00E9chin yng ngogledd Ffrainc ym mis Gorffennaf 1917. Mae\u2019n debyg iddo hefyd newid y ffugenw cyntaf roedd wedi ei ddewis, sef \u2018Y Palm Bell\u2019, i \u2018Fleur-de-lis\u2019 ychydig cyn iddo ei phostio. Ddydd Iau, 6 Medi 1917, cyhoeddodd T. Gwynn Jones i\u0027r dorf ym Mhafiliwn yr Eisteddfod mai bardd a oedd yn dwyn y ffugenw \u0022Fleur-de-lis\u0022 oedd yn deilwng o ennill y gadair. Fodd bynnag, roedd Ellis wedi cael ei ladd chwe wythnos ynghynt yn Ypres. Pan gyhoeddodd yr Archdderwydd ei fod wedi ei ladd yn y frwydr honno, gorchuddiwyd y gadair \u00E2 llen ddu. Dyna pam y cyfeirir at yr eisteddfod honno fel \u0022Eisteddfod y Gadair Ddu\u0022.\nMae\u2019r awdl wedi ei rhannu yn 4 rhan ac mae\u2019n cynnwys 2 brif gymeriad, sef \u2018Merch y Drycinoedd\u2019 a\u2019r \u2018Arwr\u2019. Bu llawer o anghytuno yn y gorffennol ynghylch ystyr yr awdl, ond gellir dweud gyda sicrwydd bod Hedd Wyn yn dyheu am ddynoliaeth berffaith a byd perffaith ar adeg pan oedd ansefydlogrwydd enfawr yn y gymdeithas oherwydd y Rhyfel Byd Cyntaf.\n\nCredir bod \u2018Merch y Drycinoedd\u2019 yn symbol o gariad, harddwch natur a\u2019r awen greadigol, tra bod cymeriad \u2018Yr Arwr\u2019 yn symbol o ddaioni, tegwch, rhyddid a chyfiawnder.  Trwy aberth \u2018Yr Arwr\u2019 a\u2019i uniad ef gyda \u2018Merch y Drycinoedd\u2019 ar ddiwedd yr awdl, daw oes well.\r\n\r\n== Y gadair ==\nYn eironig ddigon, gwnaed y gadair gan ffoadur o\u0027r enw Eugeen Vanfleteren a hanai o Wlad Belg. Treuliodd gyfnod o chwe mis yn ei chynhyrchu a cheir arni amrywiaeth o symbolau Celtaidd a Chymreig. Daethpwyd \u00E2\u0027r gadair yn \u00F4l i Drawsfynydd ar y tr\u00EAn ar 13 Medi, 1917 a chludwyd hi i\u0027r Ysgwrn ar gert a cheffyl.\r\n\r\n== Ei gofio ==\nYsgrifennodd y bardd Robert Williams Parry gyfres o englynion er cof amdano, sy\u0027n dechrau gyda\u0027r llinell \u0022Y bardd trwm dan bridd tramor\u0022.\nCodwyd cofgolofn iddo yng nghanol Trawsfynydd, a ddadorchuddiwyd gan ei fam yn 1923. Dan gerflun pres y gofgolofn mae\u0027r englyn a ysgrifennodd Hedd Wyn am ei gyfaill a laddwyd ar faes y gad.\n\nEi aberth nid \u00E2 heibio \u2013 ei wyneb\nAnnwyl nid \u00E2\u0027n ango\nEr i\u0027r Almaen ystaenio\nEi dwrn dur yn ei waed o.\r\n\r\n== Ffilm ==\n\nCynhyrchodd Paul Turner ffilm amdano o\u0027r enw Hedd Wyn, ffilm a enwebwyd am Oscar yn y categori ffilm dramor orau yn 1992, gyda Huw Garmon yn chwarae\u0027r brif ran.",
  "imageNames": [
    "30a_Sammlung_Eybl_Gro\u00DFbritannien._Alfred_Leete_1882\u20131933_Britons_Kitchener_wants_you_Briten_Kitchener_braucht_Euch._1914_Nachdruck_74_x_50_cm._Slg.Nr._552.jpg",
    "Hedd_Wyn_01a-dg.JPG",
    "Hedd_Wyn_Grave_at_Artillery_Wood_Cemetery_7.jpg",
    "Hedd_Wyn_statue.jpg",
    "Y_Gadair_Ddu_manylyn.JPG"
  ],
  "includeMainMenu": true,
  "amDdim": false,
  "start": 1887,
  "end": 1917,
  "categoryId": "unigolion-nodedig",
  "id": "hedd-wyn",
  "label": "Hedd Wyn"
}