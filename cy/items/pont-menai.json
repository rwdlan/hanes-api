{
  "wikiSummary": "Pont y Borth yw\u2019r bont  barhaol gyntaf rhwng Ynys M\u00F4n a\u2019r tir mawr, ac mae\u2019n parhau i gludo\u2019r A5.",
  "wikiArticle": "Pont y Borth yw\u2019r bont  barhaol gyntaf rhwng Ynys M\u00F4n a\u2019r tir mawr, ac mae\u2019n parhau i gludo\u2019r A5.\r\n\r\n== Adeiladu\u2019r bont ==\nCyn adeiladu\u2019r bont, dim ond ar y d\u0175r y gellid teithio rhwng yr Ynys a\u2019r tir mawr. \u2018Roedd fferi Bangor i Borthaethwy y pennaf ohonynt, ac mae cofnod i Elisabeth I o Loegr osod yr hawl i un John Williams yn 1594.\n\u2018Roedd Undeb Prydain Fawr gydag Iwerddon wedi creu galw am gryfhau\u2019r cysylltiad ymarferol rhwng Llundain a Dulyn. Wedi sefydlu pwyllgor seneddol, comisiynwyd Thomas Telford, nid yn unig i adeiladu\u2019r bont hon, ond i wella safon y ffyrdd yr holl ffordd o Lundain i Gaergybi. Gan mai ffyrdd tyrpeg yn nwylo preifat oedd yn y wlad bryd hynny, hwn oedd y tro cyntaf i arian cyhoeddus gyllido adeiladu ffyrdd ym Mhrydain ers oes y Rhufeiniaid.\nGofynnwyd i Telford hefyd wella\u2019r ffordd rhwng Bangor a Chonwy ac i groesi\u2019r Afon Conwy yno. Adeiladodd bont grog hefyd yng Nghonwy i batrwm cyffelyb, ac agorwyd y ddwy bont yr un flwyddyn.\n\n\u2018Roedd y dasg o groesi Afon Menai yn fwy uchelgeisiol, nid yn unig oherwydd lled y culfor, ond hefyd am fod raid iddo osod y gerbydlon 100 troedfedd uwchben y d\u0175r, er mwyn caniat\u00E1u mynediad i longau hwylio tal yr oes.\nCychwynwyd ar y gwaith ar 10 Awst 1819 gan osod y garreg sylfaen. Adeiladwyd y tyrau o galchfaen lleol o chwareli Penmon dros y pum mlynedd nesaf. Rhwng Ebrill a Gorffennaf  1825, codwyd y cadwyni haearn at ben y tyrau ar draws o Sir F\u00F4n i Sir Gaernarfon. Wedi hynny, gosodwyd y gerbydlon yn crogi dan y cadwyni. \u2018Roedd rhai wedi amau a fyddai\u2019r cynllun yn llwyddo, ond mewn gwirionedd roedd y bont grog yn gampwaith peirianyddol. Serch hynny collwyd bywydau wrth adeiladu\u0027r bont ac mae cofeb i\u0027r meirw mewn eglwys gyfagos Llanfairpwllgwyngyll\nGorffenwyd ar 30 o Ionawr 1826.\nAgorwyd y bont i\u2019r cyhoedd am 1.35am ar 30 Ionawr 1826.\r\n\r\n== Gwelliannau ac atgyweirio ==\n\u2018Roedd rhaid atgywerio\u2019r bont yn sylweddol wedi i gorwynt ddifa rhannau o\u2019r gerbydlon yn 1839, a chryfhawyd y dec yn 1842. Erbyn 1893 \u2018roedd rhaid ei gryfhau drachefn, gan amnewid y dec o goed gyda strwythur o ddur.\nErbyn dechrau\u2019r 20g, sylweddolwyd bod y pwysau uwch ar y dec, ynghyd a\u2019r traffig modur oedd yn defnyddio\u2019r bont erbyn hynny, yn rhoi straen gormodol ar gadwyni haearn Telford. \u2018Roedd rhaid gosod cyfyngiad ar gyflymder ac ar bwysau. Effaith yr ail oedd bod raid i deithwyr ar fws esgyn oddi ar y bws a cherdded ar draws y bont, wedyn ail-ymuno a\u2019r bws yr ochr arall.\nYn dilyn difrod pellach mewn storm ym 1936, penderfynwyd mynd ati i atgyfnerthu\u2019r bont unwaith eto. Ym 1940 gwnaed gwaith sylweddol iawn gan gwmni Dorman Long, yn cynnwys \u2013\n\ntynnu\u2019r pedair cadwyn haearn a gosod dwy gadwyn dur yn eu lle;\nadeiladu cerbydlon newydd o goncrit rhyng y tyrau;\nadeiladu llwybrau troed newydd y tu allan i\u2019r gerbydlon;\nOherwydd cyfyngiadau\u2019r Ail Ryfel Byd, roedd rhaid cadw\u2019r gwaith hwn yn gyfrinachol. A gwnaed hyn i gyd heb dorri llif y traffig ar y ffordd. Wrth gwblhau\u2019r gwaith, fe\u2019i rhyddhawyd hefyd o\u2019r toll ar 1 Ionawr 1941.\n\nRhwng Chwefror a Rhagfyr 2005 gwnaed gwaith ail-beintio sylweddol. Roedd hi wedi ei pheintio yn rheolaidd wrth gwrs, ond y tro hwn, aethpwyd yn \u00F4l at y metel ac ail-wampio y cyfan am y tro cyntaf ers gwaith Dorman Long ym 1940.\r\n\r\n== Y bont heddiw ==\nErs 2022, mae\u2019r bont ar gau. Mae Pont y Borth yn parhau i fod yn rhan o rwydwaith cefnffyrdd cenedlaethol, am fod  Pont Britannia mor agored i wyntoedd cryfion, ac rhaid cyfeirio lor\u00EFau trymion ar draws Pont y Borth. Mae\u2019r ddwy bont yn cael eu rheoli gan gonsortiwm Menter Cyllid Preifat ar ran Cynulliad Cenedlaethol Cymru.\nPont y Borth yw\u2019r unig bont ar draws y Fenai sy\u2019n agored i gerddwyr. Mae Llwybr Arfordirol Ynys Mon yn mynd oddi tani. Saif cofeb i Drychineb Aberfan ar ochr Ynys M\u00F4n o\u2019r bont.\nYmddangosodd llun o\u0027r bont, ar un o stampiau Swyddfa\u0027r Post yn 1968, cyfres o bedwar stamp yn dangos pontydd. Cofnodir Pont y Borth hefyd ar gefn y darnau un bunt a fathwyd yn 2005, ac a arluniwyd gan Edwins Ellis. Cafodd y bont ei henwebu ar gyfer dod yn un o Safleoedd Treftadaeth y Byd UNESCO, ond gwrthodwyd y cais ym 1998.\r\n\r\n== Mesuriadau ==\nEi hyd yw  417 m. Mae ganddo 7 bwa. Lled y bont 12m.\r\n\r\n== Arddangosfeydd a chreiriau ==\nMae nifer o luniau, cynlluniau a chreiriau o hanes y bont yn cael eu harddangos yn lleol, yn cynnwys \u2013\n\nOriel Ynys M\u00F4n Archifwyd 2007-03-11 yn y Peiriant Wayback\nAmgueddfa Bangor Archifwyd 2009-10-10 yn y Peiriant Wayback\nPlas Newydd Archifwyd 2007-03-11 yn y Peiriant Wayback Arddangosfa\u0027r Pontydd Archifwyd 2006-09-24 yn y Peiriant Wayback == Englyn ==\nUchelgaer uwch y weilgi - gyr y byd\nEi gerbydau drosti,\nChwithau holl longau y lli\nEwch o dan ei chadwyni . \nDewi Wyn o Eifion",
  "location": {
    "lat": 53.22,
    "long": -4.16305556
  },
  "imageNames": [
    "A_plan_and_view_of_a_chain_bridge_-_erecting_over_the_menai_at_Bangor_Ferry_1820.jpeg",
    "Bangor_View_on_Suspension_Bridge_8571590364.jpg",
    "Menai_Bridge_at_dusk.jpg",
    "Select_Sketches_-_Menai_Bridge_2.jpg",
    "The_Menai_Suspension_Bridge_35349065306.jpg"
  ],
  "includeMainMenu": false,
  "amDdim": false,
  "date": 1819,
  "categoryId": "diwydiant",
  "id": "pont-menai",
  "label": "Pont y Borth"
}