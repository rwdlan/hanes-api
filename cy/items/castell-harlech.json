{
  "wikiSummary": "Castell canoloesol rhestredig gradd 1 yn Harlech, Gwynedd yw Castell Harlech. Fe\u2019i hadeiladwyd gan Edward I yn ystod ei oresgyniad o Gymru rhwng 1282 a 1289 ar gost gymharol gymedrol o \u00A38,190. Mae\u0027n un o\u2019r pedwar castell consentrig, sef Caernarfon, Biwmares a Chonwy a adeiladwyd yn dilyn lladd Llywelyn ap Gruffydd yn 1282. Cryfder cestyll consentrig oedd y ddau fur, sef y mur allanol a\u0027r mur mewnol. Roedd hwn yn gynllun a fabwysiadwyd yn Ewrop wedi iddo gael ei weld yn y Dwyrain Canol adeg y Croesgadau.\nChwaraeodd y castell ran bwysig yn hanes Cymru yn y canrifoedd dilynol. Yn 1294 gosododd gwrthryfelwyr Madog ap Llywelyn Gastell Harlech dan warchae. Fodd bynnag, derbyniodd y Saeson gyflenwadau o Iwerddon diolch i fynedfa i\u0027r m\u00F4r yn y castell, a diddymwyd y gwrthryfel. Yn ystod Gwrthryfel Owain Glynd\u0175r roedd y castell wedi syrthio i ddwylo Glyn D\u0175r a daeth yn gartref ac yn bencadlys milwrol iddo am bedair blynedd. Yn 1408 gosododd lluoedd Seisnig, o dan awdurdod y g\u0175r a gafodd ei goroni yn Harri V yn ddiweddarach, warchae ar y castell. Syrthiodd Harlech yn y pen draw ym mis Chwefror 1409. Roedd y castell hefyd yn ased milwrol pwysig yn ystod Rhyfeloedd y Rhosynnau a\u0027r Rhyfel Cartref.\nMae\u0027r castell heddiw yng ngofal Cadw. Fe\u0027i cynhwyswyd ar restr Safleoedd Treftadaeth y Byd UNESCO yn 1986, fel rhan o safle Cestyll a Muriau Trefi\u0027r Brenin Edward yng Ngwynedd.",
  "wikiArticle": "Castell canoloesol rhestredig gradd 1 yn Harlech, Gwynedd yw Castell Harlech. Fe\u2019i hadeiladwyd gan Edward I yn ystod ei oresgyniad o Gymru rhwng 1282 a 1289 ar gost gymharol gymedrol o \u00A38,190. Mae\u0027n un o\u2019r pedwar castell consentrig, sef Caernarfon, Biwmares a Chonwy a adeiladwyd yn dilyn lladd Llywelyn ap Gruffydd yn 1282. Cryfder cestyll consentrig oedd y ddau fur, sef y mur allanol a\u0027r mur mewnol. Roedd hwn yn gynllun a fabwysiadwyd yn Ewrop wedi iddo gael ei weld yn y Dwyrain Canol adeg y Croesgadau.\nChwaraeodd y castell ran bwysig yn hanes Cymru yn y canrifoedd dilynol. Yn 1294 gosododd gwrthryfelwyr Madog ap Llywelyn Gastell Harlech dan warchae. Fodd bynnag, derbyniodd y Saeson gyflenwadau o Iwerddon diolch i fynedfa i\u0027r m\u00F4r yn y castell, a diddymwyd y gwrthryfel. Yn ystod Gwrthryfel Owain Glynd\u0175r roedd y castell wedi syrthio i ddwylo Glyn D\u0175r a daeth yn gartref ac yn bencadlys milwrol iddo am bedair blynedd. Yn 1408 gosododd lluoedd Seisnig, o dan awdurdod y g\u0175r a gafodd ei goroni yn Harri V yn ddiweddarach, warchae ar y castell. Syrthiodd Harlech yn y pen draw ym mis Chwefror 1409. Roedd y castell hefyd yn ased milwrol pwysig yn ystod Rhyfeloedd y Rhosynnau a\u0027r Rhyfel Cartref.\nMae\u0027r castell heddiw yng ngofal Cadw. Fe\u0027i cynhwyswyd ar restr Safleoedd Treftadaeth y Byd UNESCO yn 1986, fel rhan o safle Cestyll a Muriau Trefi\u0027r Brenin Edward yng Ngwynedd.\r\n\r\n== Hanes ==\nYm Mhedair Cainc y Mabinogi Castell Harlech yw castell Bendigeidfran a\u0027i chwaer Branwen ferch Ll\u0177r, y dduwies y ceir ei hanes yn Ail Gainc y Mabinogi, ond nid oes tystiolaeth archeolegol bod amddiffynfa Gymreig wedi ei hadeiladu ar y safle cyn y castell presennol.\nRoedd brenhinoedd Lloegr a thywysogion Cymru wedi ymgiprys am reolaeth dros ogledd Cymru ers y 1070au. Ailgychwynnodd y gwrthdaro yn ystod y 13g, gan arwain Edward I i ymyrryd yng ngogledd Cymru yn 1282 am yr ail waith yn ystod ei deyrnasiad. Aeth Edward I ati i adeiladu ac adnewyddu cyfres o gestyll cadarn fel cadarnleoedd grym a diogelwch. Roedd castell Harlech yn un o saith castell a adeiladwyd ar draws gogledd Cymru fel rhan o\u2019i \u2018gylch haearn\u2019 o gestyll. Roedd y rhain yn ganolfannau ar gyfer ei fyddinoedd lle gallai lansio ymosodiadau yn erbyn y Cymry.\n\n\n=== Gwarchaeau ===\nYn 1294, dechreuodd Madog ap Llywelyn wrthryfel yn erbyn y Saeson a ymledodd yn gyflym ar draws Cymru. Gosododd y gwrthryfelwyr Gastell Harlech dan warchae y gaeaf hwnnw. O Iwerddon anfonwyd cyflenwadau ffres dros y m\u00F4r, a chawsant eu cludo drwy lifddorau Harlech gan ddod \u00E2\u2019r gwrthryfel i ben.\nYn ystod Gwrthryfel Owain Glyn D\u0175r, erbyn 1403, dim ond llond llaw o gestyll, gan gynnwys Harlech, a lwyddodd i ddal eu tir yn erbyn y gwrthryfelwyr. Doedd dim digon o offer na staff yn y castell i wrthsefyll gwarchae ac mae\u2019r cofnodion yn dangos mai dim ond tair tarian, wyth helmed, chwe gwaywffon, deg p\u00E2r o fenig, a phedwar gwn oedd gan y garsiwn. Ar ddiwedd 1404, roedd y castell wedi syrthio i ddwylo Glyn D\u0175r a daeth yn gartref ac yn bencadlys milwrol iddo am bedair blynedd. Yn 1408 gosododd lluoedd Seisnig, o dan awdurdod y g\u0175r a gafodd ei goroni yn Harri V yn ddiweddarach, a\u2019i gadlywydd, Edmund Mortimer, warchae ar y castell. Gwnaed difrod mawr i rannau deheuol a dwyreiniol y waliau allanol gan fagnelau a chanonau. Ar \u00F4l methu \u00E2 chipio\u2019r castell, cafodd John Talbot ei adael gan Harri i fod yn gyfrifol am y gwarchae ac aeth Harri yn ei flaen i Gastell Aberystwyth. Ar \u00F4l i Mortimer a llawer o\u2019i ddynion farw o flinder, syrthiodd Harlech yn y pen draw ym mis Chwefror 1409.\nYn y 15g, roedd Harlech yn gysylltiedig \u00E2 chyfres o ryfeloedd cartref, a elwir yn Rhyfeloedd y Rhosynnau, rhwng carfanau gelyniaethus teulu Lancaster a theulu Iorc. Yn 1460, yn dilyn brwydr Northampton, fe wnaeth y Frenhines Marged o Anjou a\u2019i baban, y Tywysog Edward, ffoi i\u2019r castell. Rhwng 1461 ac 1468 roedd yn nwylo cefnogwyr teulu Lancaster, o dan awdurdod Dafydd ap Ieuan. Oherwydd ei amddiffynfeydd naturiol a\u2019r llwybr cyflenwi ar y m\u00F4r, daliodd castell Harlech ei dir unwaith eto ac, wrth i gestyll eraill syrthio, hwn oedd yr olaf o\u2019r prif gadarnleoedd a oedd yn dal i fod o dan reolaeth teulu Lancaster. Mae\u0027r g\u00E2n Rhyfelgyrch Gw\u0177r Harlech yn cyfeirio at warchae\u0027r adeg honno.\nDaeth y castell yn ganolfan ar gyfer eu hymgyrchoedd ar draws y rhanbarth. Ymosododd Syr Richard Tunstall o Gastell Harlech yn 1466 a glaniodd Siaspar Tudur, ewythr Harri Tudur, yno gyda milwyr ychwanegol o Ffrainc yn 1468. Yn sgil dyfodiad Siaspar Tudur gorchmynnodd Edward IV William Herbert i drefnu byddin, o bosibl hyd at 10,000 o ddynion, er mwyn cipio\u2019r castell unwaith ac am byth. Ar \u00F4l mis, ildiodd y garsiwn ar 14 Awst.\n\n\n=== Y Rhyfel Cartref ===\nAr \u00F4l dechrau Rhyfel Cartref Lloegr yn 1642, cipiwyd y castell gan luoedd a oedd yn deyrngar i Siarl I. Nid oedd y castell wedi cael ei drwsio yn dilyn gwarchae 1468 ac roedd wedi mynd \u00E2\u2019i ben iddo, ac eithrio\u2019r porthdy, a oedd yn cael ei ddefnyddio fel y llys lleol. Yn 1644 penododd Rupert, tywysog y Rhein, y Cyrnol William Owen yn gwnstabl y castell, a rhoddwyd y dasg o drwsio\u2019r gaer i\u2019r Cyrnol Owen. Bu gwarchae hir rhwng mis Mehefin 1646 a mis Mawrth 1647 pan ildiodd y garsiwn o 44 dyn i\u2019r Cadfridog Thomas Mytton. Y castell oedd y gaer frenhinol olaf ar y tir i ildio, gan nodi diwedd cam cyntaf y rhyfel.\nDoedd dim angen y castell bellach i sicrhau diogelwch gogledd Cymru ac, i atal y Brenhinwyr rhag ei ddefnyddio eto, gorchmynnodd y Seneddwyr y dylid ei ddinistrio. Ond dim ond yn rhannol y dilynwyd y gorchmynion hyn. Dinistriwyd grisiau\u2019r porthdy a difrodwyd y castell i\u2019r fath raddau fel na ellid ei ddefnyddio, ond ni chafodd ei ddinistrio\u2019n llwyr.\nCafodd cerrig y castell eu defnyddio i godi tai yn y dref.\r\n\r\n== Dyluniad ==\nMeistr James o St George yn rhanbarth Safwy oedd yng ngofal y gwaith cynllunio ac adeiladu. Roedd y castell bron \u00E2\u2019i gwblhau erbyn diwedd 1289 am tua \u00A38,190, sef tua 10% o\u2019r \u00A380,000 a wariodd Edward ar adeiladu  \n\ncestyll yng Nghymru. Adeiladwyd y castell o garreg leol ac roedd o gynllun consentrig, gan gynnwys porthdy enfawr a oedd unwaith yn llety uchel ei statws i gwnstabl y castell ac ymwelwyr pwysig. Ar y pryd roedd y m\u00F4r yn cyrraedd yn nes o lawer at Harlech ac roedd llifddor \u00E2 grisiau hir yn arwain i lawr o\u2019r castell at y lan, gan olygu bod modd dod \u00E2 chyflenwadau i\u2019r castell o\u2019r m\u00F4r yn ystod gwarchae.\nYn wynebu\u2019r m\u00F4r, roedd murfylchau Harlech yn ymestyn o wyneb y graig serth. Byddai unrhyw ymosodwr o\u2019r tir yn gyntaf yn gorfod wynebu\u2019r porthdy enfawr gyda dau d\u0175r. Mae\u2019r m\u00F4r, fel mynyddoedd Eryri, yn allweddol i leoliad Harlech. Mae waliau mewnol a thyrrau enfawr y gaer yn dal i sefyll i\u2019w huchder llawn. Ar \u00F4l Gwrthryfel Madog ap Llywelyn rhwng 1294 a 95, adeiladwyd amddiffynfeydd ychwanegol o amgylch y llwybr i lawr at y m\u00F4r. Gwnaed mwy o waith rhwng 1323 a 24, ar \u00F4l rhyfel Despenser, pan gafodd Edward II ei fygwth yn y rhanbarth gan ddau o arglwyddi\u2019r gororau, Roger a Humphrey de Bohun. Gorchmynnodd ei siryf, Syr Gruffydd Llwyd, i ymestyn yr amddiffynfeydd a oedd yn arwain at y porthdy a chodi tyrau ychwanegol.",
  "location": {
    "lat": 52.86,
    "long": -4.11
  },
  "imageNames": [
    "The_castle_Harlech_Castle_Wales_LOC_3751638943.jpg",
    "Castell_Harlech_-_geograph.org.uk_-_3102163.jpg",
    "Castell_a_Morfa_Harlech_Gwynedd_Mai_2024_-_Parc_Cenedlaethol_Eryri_National_Park_03.jpg",
    "Francis_Frith_Harlech_Castle_ca._1855\u201380.jpg",
    "Harlech_the_castle_from_the_northwest_-_geograph.org.uk_-_3926150.jpg"
  ],
  "includeMainMenu": false,
  "amDdim": false,
  "date": 1282,
  "categoryId": "lleoedd",
  "id": "castell-harlech",
  "label": "Castell Harlech"
}