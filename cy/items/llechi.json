{
  "wikiSummary": "Dechreuodd diwydiant llechi Cymru yn y cyfnod Rhufeinig, pan ddefnyddiwyd llechi ar do caer Segontium, Caernarfon. Tyfodd y diwydiant yn araf hyd ddechrau\u2019r 18g, yna bu t\u0175f cyflym hyd ddiwedd y 19g. Roedd yr ardaloedd cynhyrchu llechi pwysicaf yng ngogledd-orllewin Cymru, gan gynnwys Chwarel y Penrhyn ger  Bethesda, Chwarel Dinorwig ger  Llanberis,  Dyffryn Nantlle a Blaenau Ffestiniog, lle roedd y llechi yn dod o gloddfeydd tanddaearol yn hytrach na chwareli agored. Penrhyn a Dinorwig oedd y ddwy chwarel lechi fwyaf yn y byd, a Chwarel yr Oakeley ym Mlaenau Ffestiniog oedd y gloddfa lechi fwyaf yn y byd. Defnyddir llechi yn bennaf ar doeau, ond mae darnau mwy trwchus o lechfaen yn cael eu defnyddio ar gyfer lloriau, byrddau gwaith a beddfeini ymhlith pethau eraill. Mae\u0027r ardal ar restr Safleoedd Treftadaeth Byd UNESCO ers 2021.\nHyd at ddiwedd y 18g, cynhyrchid y llechi gan griwiau bach o chwarelwyr oedd yn talu i\u2019r tirfeddiannwr am gael defnyddio\u2019r chwareli. Byddent yn cario\u2019r llechi i\u2019r porthladdoedd ar gefnau ceffylau neu mewn certi, ac yna yn eu hallforio i  Loegr, Iwerddon ac weithiau Ffrainc. Tua diwedd y ganrif, dechreuodd y tirfeddianwyr mawr weithio\u2019r chwareli eu hunain, ar raddfa fwy. Wedi i\u2019r llywodraeth wneud i ffwrdd \u00E2\u0027r dreth ar lechi yn 1831, tyfodd y diwydiant yn gyflym a datblygwyd rheilffyrdd cul i gario\u2019r llechi i\u2019r porthladdoedd.\nY diwydiant llechi oedd prif ddiwydiant gogledd-orllewin Cymru yn ystod ail hanner y 19g, a bodolai ar raddfa llawer llai mewn rhannau eraill o Gymru. Yn 1898, yr oedd 17,000 o chwarelwyr yn cynhyrchu hanner miliwn o dunelli o lechi. Yn dilyn streic hir a chwerw yn Chwarel y Penrhyn rhwng 1900 a 1903, dechreuodd y diwydiant ddirywio, a bu\u0027r Rhyfel Byd Cyntaf yn gyfrifol am ostyngiad mawr yn y nifer o chwarelwyr. Arweiniodd y Dirwasgiad Mawr a\u2019r Ail Ryfel Byd at gau llawer o\u2019r chwareli llai, a chaewyd llawer o\u2019r chwareli mwy yn ystod y 1960au a\u2019r 1970au, i raddau helaeth oherwydd y defnydd o deils yn hytrach na llechi ar doeau. Mae rhywfaint o lechi yn cael eu cynhyrchu hyd heddiw, ond ar raddfa lawer llai.",
  "wikiArticle": "Dechreuodd diwydiant llechi Cymru yn y cyfnod Rhufeinig, pan ddefnyddiwyd llechi ar do caer Segontium, Caernarfon. Tyfodd y diwydiant yn araf hyd ddechrau\u2019r 18g, yna bu t\u0175f cyflym hyd ddiwedd y 19g. Roedd yr ardaloedd cynhyrchu llechi pwysicaf yng ngogledd-orllewin Cymru, gan gynnwys Chwarel y Penrhyn ger  Bethesda, Chwarel Dinorwig ger  Llanberis,  Dyffryn Nantlle a Blaenau Ffestiniog, lle roedd y llechi yn dod o gloddfeydd tanddaearol yn hytrach na chwareli agored. Penrhyn a Dinorwig oedd y ddwy chwarel lechi fwyaf yn y byd, a Chwarel yr Oakeley ym Mlaenau Ffestiniog oedd y gloddfa lechi fwyaf yn y byd. Defnyddir llechi yn bennaf ar doeau, ond mae darnau mwy trwchus o lechfaen yn cael eu defnyddio ar gyfer lloriau, byrddau gwaith a beddfeini ymhlith pethau eraill. Mae\u0027r ardal ar restr Safleoedd Treftadaeth Byd UNESCO ers 2021.\nHyd at ddiwedd y 18g, cynhyrchid y llechi gan griwiau bach o chwarelwyr oedd yn talu i\u2019r tirfeddiannwr am gael defnyddio\u2019r chwareli. Byddent yn cario\u2019r llechi i\u2019r porthladdoedd ar gefnau ceffylau neu mewn certi, ac yna yn eu hallforio i  Loegr, Iwerddon ac weithiau Ffrainc. Tua diwedd y ganrif, dechreuodd y tirfeddianwyr mawr weithio\u2019r chwareli eu hunain, ar raddfa fwy. Wedi i\u2019r llywodraeth wneud i ffwrdd \u00E2\u0027r dreth ar lechi yn 1831, tyfodd y diwydiant yn gyflym a datblygwyd rheilffyrdd cul i gario\u2019r llechi i\u2019r porthladdoedd.\nY diwydiant llechi oedd prif ddiwydiant gogledd-orllewin Cymru yn ystod ail hanner y 19g, a bodolai ar raddfa llawer llai mewn rhannau eraill o Gymru. Yn 1898, yr oedd 17,000 o chwarelwyr yn cynhyrchu hanner miliwn o dunelli o lechi. Yn dilyn streic hir a chwerw yn Chwarel y Penrhyn rhwng 1900 a 1903, dechreuodd y diwydiant ddirywio, a bu\u0027r Rhyfel Byd Cyntaf yn gyfrifol am ostyngiad mawr yn y nifer o chwarelwyr. Arweiniodd y Dirwasgiad Mawr a\u2019r Ail Ryfel Byd at gau llawer o\u2019r chwareli llai, a chaewyd llawer o\u2019r chwareli mwy yn ystod y 1960au a\u2019r 1970au, i raddau helaeth oherwydd y defnydd o deils yn hytrach na llechi ar doeau. Mae rhywfaint o lechi yn cael eu cynhyrchu hyd heddiw, ond ar raddfa lawer llai.\r\n\r\n== Natur llechfaen Cymru ==\n\nMae llechfaen Cymru yn perthyn i dri chyfnod daearegol: y Cambriaidd, Ordoficaidd a Silwraidd. Ceir y llechfaen Cambriaidd mewn ardal rhwng Conwy a  Chricieth; y llechfaen yma a geir yn Chwarel y Penrhyn, Chwarel Dinorwig a Dyffryn Nantlle. Mae ychydig o lechfaen Cambriaidd mewn mannau eraill, er enghraifft ar Ynys M\u00F4n, ond ni chafodd ei ddefnyddio ar raddfa fawr.  Ceir y llechfaen Ordoficaidd rhwng  Betws-y-coed a Phorthmadog; dyma\u2019r llechfaen yn chwareli Blaenau Ffestiniog. Mae mwy o lechfaen Ordoficaidd  rhwng Llangynog ac Aberdyfi, yn arbennig yn ardal  Corris, ac mae ychydig o lechfaen o\u2019r cyfnod yma yn y de, yn enwedig yn Sir Benfro. Mae\u2019r llechfaen Silwraidd ymhellach i\u2019r dwyrain, yn nyffryn Dyfrdwy ac yn ardal Machynlleth.\nNatur llechfaen sy\u0027n ei wneud yn ddefnyddiol, yn bennaf wrth adeiladu. Gan fod natur ac ansawdd y graig yn gwahaniaethu o ardal i ardal byddai chwareli arbennig yn arbenigo mewn cynnyrch gwahanol. Ansawdd da llechi Gogledd Cymru, yn ogystal \u00E2 medrusrwydd wrth drafod y graig a\u0027r gallu i gynhyrchu ar raddfa fawr, a\u0027u bod yn gymharol agos at y m\u00F4r, a olygai y byddai galw am lechi Gogledd Cymru dros y byd i gyd erbyn canol y 19g. \n\nAr y cyfan llechfaen o\u0027r Oes Gambriaidd yw\u0027r llechfaen gorau. Ond mae llechfaen o\u0027r Oes Ordoficaidd yn llai brau na llechfaen o\u0027r Oes Gambriaidd. Oherwydd hyn mae\u0027n haws trin craig Ordoficaidd \u00E2 pheiriannau na chraig Cambriaidd. Golygai hyn y byddai mecaneiddio yn chwareli Blaenau Ffestiniog yn talu\u0027n well nag yn Arfon.\nMae cyfeiriad pileriad llechfaen a chyfeiriad yr wyth\u00EFen yn gwahaniaethu o wyth\u00EFen i wyth\u00EFen. Yn wahanol i lechfaen Ffestiniog, lle\u0027r oedd y cyfeiriad pileri yn groes i gyfeiriad yr wyth\u00EFen, roedd y cyfeiriad pileri yn gyfochrog \u00E2 chyfeiriad yr wyth\u00EFen yn Chwarel Ceunant Parc, Llanfrothen. Oherwydd hyn roeddynt yn gallu arbenigo mewn cynhyrchu cribau hir yn Chwarel Ceunant Parc.\nMae cyfartaledd sylffwr yn y llechfaen yn effeithio ar ba mor dda mae llechfaen yn gallu cario trydan. Pan oedd llechfaen yn cael ei ddefnyddio fel ynysydd trydan rhaid oedd dewis y llechfaen \u00E2\u0027r lefel sylffwr isaf posibl at y perwyl hwn.\nYr ongl rhwng gwely\u0027r llechfaen ac wyneb y tir fyddai\u0027n pennu\u0027r dull o gloddio\u0027r graig. Pan fod yr ongl rhwng gwyth\u00EFen y llechfaen ac ochr y mynydd yn fas yna mewn chwareli agored y cloddir, megis yn y Penrhyn ac yn Ninorwig. Os yw gwyth\u00EFen y llechfaen yn goleddu yn agos at yn syth am lawr i\u0027r ddaear yna cloddio twll dwfn agored sydd orau megis yn chwareli Dorothea a Phenyrorsedd. Pan fo\u0027r wyth\u00EFen yn goleddu i mewn i\u0027r tir yna roedd gormod o bridd a chraig i\u0027w symud cyn dod at y llechfaen i wneud elw wrth ei gloddio mewn chwarel neu bwll agored. Rhaid oedd dilyn yr wyth\u00EFen a thyllu pyllau tanddaearol megis yn Llechwedd a Bryneglwys. Mae gwyth\u00EFen y Maen Cul ym Mryneglwys yn gorwedd rhwng 50-60\u00B0 \u00E2\u0027r llorwedd. Byddai rhai o\u0027r gweithiau\u0027n cyfuno\u0027r dulliau yma o gloddio yn \u00F4l y galw. Mae\u0027r hen byllau tanddaearol, megis y rhai o gwmpas Chwarel Oakley sy\u0027n dal i weithio heddiw yn cael eu gweithio fel pyllau agored erbyn hyn.\r\n\r\n== Dechreuadau ==\nGwyddai\u2019r Rhufeiniaid am fanteision llechi ar gyfer adeiladu a thoi. Yn wreiddiol defnyddid teils  ar do\u2019r gaer yn Segontium, Caernarfon, ond yn ddiweddarach defnyddid llechi ar gyfer y to ac ar gyfer lloriau. Mae\u2019r llechfaen agosaf yn ardal y Cilgwyn, rhyw bedair milltir o Gaernarfon, sy\u2019n awgrymu nad oedd y llechfaen yn cael ei ddefnyddio yn unig oherwydd ei fod wrth law. Yn ystod y Canol Oesoedd, cofnodir cynhyrchu llechi ar raddfa fechan mewn sawl ardal. Mae Chwarel y Cilgwyn yn Nyffryn Nantlle yn dyddio o\u2019r 12g, a chredir mai hi yw\u2019r hynaf yng Nghymru. Ceir y cofnod cyntaf o gynhyrchu yn ardal Chwarel y Penrhyn yn 1413, pan gofnodir i nifer o denantiaid Gwilym ap Gruffudd dalu 10 ceiniog yr un am weithio 5,000 o lechi. Efallai fod Chwarel Aberllefenni ar waith erbyn y 14g, a chofnodwyd ar ddechrau\u0027r 16g fod llechi o\u2019r chwarel yma wedi eu defnyddio i adeiladu Plas Aberllefenni.\nOherwydd problemau trafnidiaeth, defnyddid y llechi yn weddol agos i\u2019r chwareli fel rheol. Os oedd angen cludo\u2019r llechi ymhellach, defnyddid llongau. Cyfansoddodd Guto\u0027r Glyn gerdd yn y 15g yn gofyn i Ddeon Bangor yrru llwyth o lechi mewn llong o Aberogwen, ger Bangor, i Ruddlan, i\u2019w rhoi ar do t\u0177 yn Henllan, ger Dinbych. Ar waelod afon Menai cafwyd hyd i weddillion llong bren o\u2019r 16g ar gyfer cario llechi. Erbyn ail hanner y 16g roedd llechi\u2019n cael eu hallforio i Iwerddon o borthladdoedd megis  Biwmares a Chaernarfon. Roedd chwareli llechi yn Sir Benfro a Sir Gaerfyrddin hefyd, ac mae cofnod am allforio llechi i Fryste ac Iwerddon oddi yma yn 1566. Yn 1639 allforiwyd 30,000 o lechi o borthladd Abergwaun yn unig.\nCofnodir allforion llechi o Yst\u00E2d y Penrhyn cyn gynhared \u00E2 1713. Y flwyddyn honno gyrrwyd 14 llwyth, cyfanswm o 415,000 o lechi, i ddinas Dulyn. Yn y cyfnod hwnnw byddai\u2019r llechi\u2019n cael eu cario i\u2019r porthladdoedd ar gefn ceffyl, ac yn ddiweddarach mewn certi. Weithiau gwneid y gwaith yma gan ferched, yr unig ferched i weithio yn y diwydiant llechi yng Nghymru.\nHyd ddiwedd y 18g, yr oedd y llechi\u2019n dod o chwareli bychain a weithid gan bartneriaethau o ddynion lleol, nad oedd ganddynt y cyfalaf i weithio ar raddfa fwy. Fel rheol byddent yn talu rhent i\u2019r tirfeddiannwr neu\u2019n talu yn \u00F4l nifer y llechi, ond nid oedd chwarelwyr Cilgwyn yn gorfod talu i neb. Mae llythyr gan asiant Yst\u00E2d y Penrhyn, John Paynter, yn 1738 yn cwyno fod cystadleuaeth o\u2019r Cilgwyn yn effeithio ar werthiant llechi\u2019r Penrhyn. Nid oedd chwarelwyr y Cilgwyn yn gorfod talu breindaliadau i neb, gan mai ar dir y goron y gweithient, a chynrychiolwyr y Goron yn esgeuluso casglu breindaliadau gan y chwarelwyr. Gellid torri llechi\u0027r Cilgwyn yn denau iawn ac felly roeddent yn ysgafnach na llechi\u0027r Penrhyn. Golygai hyn y gellid cynhyrchu llechi\u2019r Cilgwyn yn rhatach a\u2019u gwerthu am bris uwch. Rhwng 1730 a 1740, dechreuodd y Penrhyn gynhyrchu llechi mwy, a rhoi enwau arnynt a ddaeth yn safonol yn y diwydiant, o\u2019r \u201CDuchesses\u0022, 24 modfedd wrth 12 modfedd, trwy\u2019r \u0022Countesses\u0022, \u0022Ladies\u0022 a \u0022Doubles\u0022 hyd at y lleiaf, y \u0022Singles\u0022 .\r\n\r\n== Twf y Diwydiant ==\n\nTwf enfawr yn y galw am lechi to yn sgil y Chwyldro Diwydiannol oedd y sbardun i ehangu\u0027r diwydiant llechi.\nYn y 1760au dechreuodd Methusalem Jones, gynt yn chwarelwr yn y Cilgwyn, weithio chwarel Diffwys ym Mlaenau Ffestiniog. Datblygodd Diffwys fel y chwarel fawr gyntaf yn yr ardal. Fel rheol roedd y tirfeddianwyr mawr yn rhoi \u0022take notes\u0022 i\u2019r chwarelwyr, yn rhoi hawl i unigolion gloddio llechi am d\u00E2l blynyddol o ychydig sylltau a th\u00E2l am y nifer o lechi a gynhyrchwyd. Y tirfeddiannwr cyntaf i ddechrau gweithio\u2019r chwareli ar ei dir ei hun oedd perchennog yst\u00E2d y Penrhyn, Richard Pennant, yn nes ymlaen Barwn Penrhyn. Yn 1782, prynwyd hawliau\u2019r chwarelwyr ar ei stad, a phenododd Pennant asiant newydd, James Greenfield. Yr un flwyddyn dechreuodd Pennant chwarel newydd yng  Nghaebraichycafn ger Bethesda, a fyddai fel Chwarel y Penrhyn yn tyfu i fod y chwarel lechi fwyaf yn y byd. Erbyn 1792, roedd y chwarel yma\u2019n cyflogi 500 o ddynion ac yn cynhyrchu 15,000 tunnell o lechi\u0027r flwyddyn. Cymerodd un bartneriaeth fawr Chwarel Dinorwig yn 1787, ac yn 1809 cymerodd y tirfeddiannwr, Thomas Assheton Smith o\u2019r Faenol, reolaeth y chwarel i\u2019w ddwylo ei hun. Ffurfiwyd cwmni i weithio Chwarel y Cilgwyn yn 1800, ac ym mhob un o\u2019r ardaloedd hyn trowyd y chwareli bach gwasgaredig yn un chwarel fawr. Y peiriant ager cyntaf i\u2019w ddefnyddio yn y diwydiant oedd pwmp yn Chwarel Hafodlas yn Nyffryn Nantlle yn 1807, ond roedd y rhan fwyaf o\u2019r chwareli yn defnyddio grym d\u0175r i yrru eu peiriannau.\nErbyn hyn yr oedd Cymru yn cynhyrchu dros hanner cynnyrch llechi\u0027r Deyrnas Unedig, 26,000 tunnell allan o gyfanswm o 45,000 tunnell yn 1793. Ym mis Gorffennaf 1794, gosododd y llywodraeth dreth o 20% ar lechi oedd yn cael eu cario ar hyd yr arfordir, anfantais i\u2019r chwareli yng Nghymru o\u2019u cymharu \u00E2 chwareli yn Lloegr oedd yn medru defnyddio\u2019r camlesi i gario eu cynnyrch. Nid oedd treth ar lechi a allforid, a chynyddodd allforion llechi i\u2019r Unol Daleithiau yn raddol. Roedd Chwarel y Penrhyn yn tyfu\u2019n gyflym, ac ym 1799 dechreuodd Greenfield y system o \u201Cbonciau\u201D, terasau mawr o 9 medr hyd 21 medr o ddyfnder, un uwchben y llall ar ochr y mynydd, fel yn y llun isod o chwarel y Penrhyn. Ym 1798, adeiladodd Pennant Dramffordd Llandegai, gyda wagenni\u2019n cael eu tynnu gan geffylau, i gario\u2019r llechi o\u2019r chwarel. Yn 1801 adeiladwyd rheilffordd gul,  Rheilffordd Chwarel y Penrhyn, i gymryd lle\u2019r dramffordd; un o\u2019r rheilffyrdd cynharaf. Roedd y rheilffordd yn cario\u2019r llechi i borthladd newydd, Porth Penrhyn, oedd wedi ei adeiladu yn y 1790au. Ym 1824 agorwyd Rheilffordd Padarn fel tramffordd i gario cynnyrch Chwarel Dinorwig, a throwyd hi\u2019n rheilffordd ym 1843. Roedd yn cario\u2019r llechi o\u2019r Gilfach Ddu ger Llanberis i\u2019r Felinheli, lle\u2019r adeiladwyd porthladd \u2018\u2019Port Dinorwic\u2019\u2019. Adeiladwyd Rheilffordd Nantlle yn  1828; defnyddiai wageni a dynnid gan geffylau i gario llechi o nifer o chwareli Dyffryn Nantlle, yn cynnwys Chwarel Penyrorsedd a Chwarel Dorothea,  i\u2019r porthladd yng Nghaernarfon.\r\n\r\n== Anterth y diwydiant ==\n\n\n=== Twf ym Mlaenau Ffestiniog ===\n\nYn 1831 gwnaed i ffwrdd \u00E2\u2019r dreth ar lechi, a chyfrannodd hyn at dwf cyflym yn y diwydiant, yn enwedig gan fod y dreth ar deils wedi parhau hyd 1833. Adeiladwyd Rheilffordd Ffestiniog rhwng 1833 a 1836, i gario llechi Blaenau Ffestiniog i borthladd  Porthmadog. Roedd graddfa\u2019r rheilffordd yn golygu fod y wageni llechi yn medru mynd yr holl ffordd o\u2019r Blaenau i\u2019r porthladd trwy rym disgyrchiant yn unig. Teithiau ceffylau i lawr y lein mewn wagenni arbennig, er mwyn tynnu\u2019r wagenni gwag yn \u00F4l i\u2019r Blaenau. Bu adeiladu\u2019r rheilffordd yn gymorth mawr i dwf chwareli Ffestiniog. Cyn dyfodiad y rheilffordd, y drefn oedd cario\u2019r llechi cyn belled \u00E2 Maentwrog mewn certi, yna eu llwytho ar gychod a\u2019u cario i lawr Afon Dwyryd i\u2019r aber, lle trosglwyddid hwy i longau mwy. Bu twf pellach ym Mlaenau Ffestiniog pan gymerodd J. W. Greaves, oedd wedi bod yn rhedeg Chwarel y Foty ers 1833, les ar ddarn o dir rhwng y chwarel yma a\u2019r briffordd o Ffestiniog i Fetws y Coed yn 1846. Wedi blynyddoedd o gloddio, darganfu\u2019r \u201CHen Wythien\u201D yn 1849, a ddatblygodd yn Chwarel Llechwedd. Yn 1842 dinistriwyd rhan fawr o ddinas Hamburg gan d\u00E2n, a gwnaeth y galw am lechi i ail-adeiladu\u0027r ddinas yr Almaen yn farchnad bwysig, yn enwedig i lechi Ffestiniog.\n\n\n=== Mecaneiddio  a thwf y cynnyrch ===\n\nYn 1843, Rheilffordd Padarn oedd y rheilffordd chwarel gyntaf i ddefnyddio ager, a gwnaed cario llechi ar y rheilffordd yn hytrach nac mewn llongau yn haws pan agorodd gwmni\u0027r \u2018\u2019London and North Western Railway\u2019\u2019 reilffyrdd i gysylltu Porth Penrhyn a\u2019r Felinheli a\u2019r brif reilffordd yn 1852. Agorodd Rheilffordd Corris fel tramffordd yn 1859, yn cysylltu chwareli Corris ac Aberllefenni a sawl cei bychan ar aber  Afon Dyfi. Trodd Rheilffordd Ffestiniog yn reilffordd st\u00EAm yn 1863, ac agorwyd Rheilffordd Talyllyn yn 1866 i gario llechi o Chwarel Bryneglwys uwchben Abergynolwyn i Dywyn. Tyfodd Bryneglwys i fod yn un o chwareli mwyaf canolbarth Cymru, yn cyflogi 300 o ddynion a chynhyrchu 30% o gynnyrch ardal Corris. Agorwyd  Rheilffordd Aberteifi yn 1873, yn rhannol i gludo llechi, a thyfodd Chwarel y Glog yn Sir Benfro i gyflogi 80 o weithwyr.\nYn raddol, mecaneiddiwyd y rhan fwyaf o agweddau ar y diwydiant, yn arbennig ym Mlaenau Ffestiniog lle roedd y llechfaen Ordoficaidd yn haws i\u2019w weithio \u00E2 pheiriant na\u2019r llechfaen Gambriaidd ymhellach i\u2019r gogledd. Datblygodd y felin lechi rhwng 1840 a 1860, gyda ph\u0175er o un ffynhonnell yn cael ei drosglwyddo ar hyd un siafft hir yn rhedeg ar hyd yr adeilad, gan gyfuno nifer o brosesau dan un to. D\u0175r oedd prif ffynhonnell p\u0175er ar ddechrau\u0027r diwydiant ac yna ager. Y peiriant ager cyntaf i\u0027w ddefnyddio yn y diwydiant llechi oedd y pwmp a osodwyd yn Chwarel Hafodlas, Dyffryn Nantlle yn 1807.\nTyfodd cwmn\u00EFau eraill i gyflenwi offer i\u0027r chwareli llechi. Un o\u0027r mwyaf nodedig o\u0027r rhain oedd cwmni De Winton yng Nghaernarfon. Yn 1870 adeiladodd De Winton beiriannau newydd i Chwarel Dinorwig, yn cynnwys yr olwyn dd\u0175r fwyaf yn y Deyrnas Unedig, dros 50 troedfedd ar ei thraws.\n\n\n=== Chwarelwyr ===\n\nRoedd sawl math o weithiwr yn y chwareli. Y chwarelwyr go-iawn oedd y dynion a weithiai\u2019r graig mewn criwiau o dri, pedwar, chwech neu wyth. Byddai criw o bedwar fel rheol yn cynnwys dau \u0022greigiwr\u0022 oedd yn ffrwydro\u2019r graig i gynhyrchu blociau, \u201Cholltwr\u201D oedd yn defnyddio c\u0177n a morthwyl i hollti\u2019r bloc yn llechi a \u201Cnaddwr\u201D. Ffurfiai\u2019r chwarelwyr hyn tua 50% o\u2019r gweithwyr yn y chwarel. Ymhlith y gweddill roedd  \u0022rybelwyr\u0022, fel rheol bechgyn yn dysgu\u2019r grefft, oedd yn crwydro o amgylch y ponciau yn cynnig cymorth i\u2019r criwiau. Weithiau byddai criw yn rhoi bloc o lechfaen i rybelwr i\u2019w hollti. Gweithiau eraill, mewn criwiau o dri fel rheol, i gael gwared o graig nad oedd yn addas ar gyfer llechi neu i gael gwared o\u2019r sbwriel llechfaen, ac eraill eto i adeiladu\u2019r tomennydd sy\u2019n nodwedd mor amlwg o ardaloedd y chwareli. Gallai cynhyrchu un dunnell o lechi gynhyrchu hyd at 30 tunnell o sbwriel. Telid gweithwyr eraill, megis y gofaint, wrth y diwrnod.\nTra telid y gweithwyr oedd yn symud y sbwriel wrth y dunnell o graig a symudid ganddynt, telid y chwarelwyr eu hunain mewn dull mwy cymhleth. Roedd rhan o\u2019r t\u00E2l yn dibynnu ar y nifer o lechi a gynhyrchid gan y criw, ond gallai hyn amrywio\u2019n fawr yn \u00F4l natur y graig yn y darn o\u2019r chwarel lle roeddynt yn gweithio. Oherwydd hyn, telid swm ychwanegol iddynt am bob gwerth punt o lechi a gynhyrchid. Byddai \u0022Bargen\u0022 yn cael ei gosod gan y \u201Csteward gosod\u201D, fyddai\u2019n cytuno pris gyda\u2019r criw ar gyfer darn arbennig o graig. Po waelaf y tybid y byddai\u0027r graig po fwyaf oedd cyfradd y t\u00E2l ychwanegol. Y dydd Llun cyntaf yn y mis oedd \u201Cdiwrnod gosod bargen\u201D, pan wneid y cytundebau hyn. Roedd yn rhaid i\u2019r dynion dalu am eu rhaffau a chadwynau, am eu hoffer ac am wasanaethau megis hogi a thrwsio. Telid arian ymlaen llaw bob wythnos, ac yna ar \u0022ddiwrnod y pae mawr\u0022 telid y gweddill o\u2019r hyn oedd yn ddyledus i\u2019r chwarelwyr. Os oedd y graig wedi bod yn waeth na\u2019r disgwyl, efallai mai\u2019r chwarelwyr fyddai\u2019r dyledwyr ar y diwrnod hwnnw. Parhaodd y system hyd ar \u00F4l yr Ail Ryfel Byd.\n\nOherwydd y drefn yma, tueddai\u2019r chwarelwyr i\u2019w gweld eu hunain fel contractwyr annibynnol yn hytrach na gweithwyr cyflogedig, a dim ond yn araf y datblygodd undebau llafur. Serch hynny, yr oedd nifer o achosion anghydfod, gan gynnwys annhegwch wrth osod bargen a dadleuon yngl\u0177n \u00E2 chael dyddiau i ffwrdd o\u2019r gwaith. Ffurfiwyd Undeb Chwarelwyr Gogledd Cymru yn 1874, a\u2019r un flwyddyn bu anghydfod diwydiannol yn Chwarel Dinorwig ac yna yn Chwarel y Penrhyn. Daeth y rhain i ben mewn buddugoliaeth i\u2019r gweithwyr, ac erbyn mis Mai 1878, roedd gan yr undeb 8,368 o aelodau.  Nododd W.J. Parry yn 1885:\n\u0022Y cyfnod mwyaf gwasaidd \u2013 y cyfnod mwyaf llygredig \u2013 y cyfnod mwyaf gwasgedig yn Chwareli Arfon, oedd y chwarter canrif a derfynodd gyda \u2018\u2019Lock Out\u2019\u2019 a \u2018\u2019Strike\u2019\u2019 1874. Yn y cyfnod yma bu to o oruchwylwyr yn teyrnasu \u00E2 gwialen haearn yn rhai o Chwareli Arfon, ac yr oeddynt yn farn ar y wlad. Yr oedd llwgrwobrwyau, a ffafrau, a lladradau, fel cancr yn bwyta nerth bron bob gwaith. Yr oedd pob dyn gonest, anibynol, yn gorfod dioddef.\u0022\r\n\r\n== Anghydfod diwydiannol a dirywiad ==\n\n\n=== Anghydfod yn y Penrhyn ===\n\nYn 1879 daeth cyfnod o ugain mlynedd o dwf i ben, ac effeithiwyd ar y diwydiant llechi gan ddirwasgiad a barhaodd hyd y 1890au. Ymateb y rheolwyr oedd tynhau\u2019r rheolau a\u2019i gwneud yn anoddach i\u2019r gweithwyr gymeryd diwrnodau o wyliau. Gwaethygid y berthynas rhwng y ddwy ochr gan wahaniaethau mewn iaith, crefydd a gwleidyddiaeth. Roedd y rhan fwyaf o\u2019r perchenogion a\u2019r prif reolwyr yn Saeson neu\u2019n Gymry Seisnigedig, yn Anglicaniaid ac yn Doriaid, tra\u2019r oedd y chwarelwyr yn Gymraeg eu hiaith, a\u2019r rhan fwyaf yn Anghydffurfwyr ac yn gefnogwyr y blaid Ryddfrydol. Fel rheol roedd rhaid defnyddio cyfieithwyr pan oedd y ddwy ochr yn negodi. Yn Hydref 1885, bu anghydfod yn Chwarel Dinorwig yngl\u0177n \u00E2 lleihau gwyliau, a arweiniodd at gloi\u2019r gweithwyr allan hyd Chwefror 1886. Yn 1885 daeth George Sholto Gordon Douglas-Pennant yn feistr Chwarel y Penrhyn yn lle ei dad, Edward Gordon Douglas-Pennant, ac yn 1886 penododd ef E. A. Young yn brif reolwr. Gwaethygodd y berthynas a\u2019r gweithwyr, ac ym mis Medi 1896 ataliwyd 57 aelod o bwyllgor yr undeb ac 17 gweithiwr arall o\u2019r gwaith. Y canlyniad oedd streic a barhaodd am un mis ar ddeg. Yn Awst 1897 dychwelodd y chwarelwyr i\u2019r gwaith, fwy neu lai ar delerau Barwn Penrhyn.\nBu gwelliant yn y farchnad lechi yn 1892, a bu cyfnod o dwf yn y diwydiant. Roedd hyn yn arbennig o wir ym Mlaenau Ffestiniog a Dyffryn Nantlle, lle tyfodd gweithlu Chwarel Penyrorsedd i  450. Yn 1898 roedd cynnyrch llechi Cymru dros hanner miliwn o dunelli a 17,000 o ddynion yn gweithio yn y diwydiant. Yn Chwarel y Penrhyn, fodd bynnag, dechreuodd anghydfod eto  ar 22 Tachwedd 1900, a barhaodd am dair blynedd. Roedd achosion yr anghydfod yn gymhleth, ond roeddynt yn cynnwys ymestyniad yn yr arfer o gontractio rhannau o\u2019r chwarel i gontractwyr annibynnol. Byddai\u2019r chwarelwyr wedyn, yn lle cytuno eu bargeinion, yn gweithio am gyflog i\u2019r contractwyr hyn. Nid oedd cronfa\u2019r undeb ar gyfer t\u00E2l streic yn ddigonol, a bu caledi mawr ymhlith y 2,800 gweithiwr a\u2019u teuluoedd. Ail-agorodd Barwn Penrhyn y chwarel ym mis Mehefin 1901, a dychwelodd tua 500 o ddynion i\u2019r gwaith, i\u2019w galw\u2019n \u0022fradwyr\u0022 gan y gweddill. Yn y diwedd bu raid i\u2019r chwarelwyr ddychwelyd i\u2019r gwaith ym mis Tachwedd 1903, ar delerau Barwn Penrhyn. Ni ail-gyflogwyd llawer o\u2019r gweithwyr oedd wedi bod yn amlwg yn yr undeb. Gadawodd yr anghydfod chwerwedd hirhoedlog yn ardal Bethesda.\n\n\n=== Lleihad yn y cynnyrch ===\nBu prinder llechi am gyfnod oherwydd nad oedd cynnyrch o\u2019r Penrhyn, a chadwodd hyn y prisiau\u2019n uchel, ond o ganlyniad bu twf mewn mewnforio llechi. Cynyddodd y llechi a allforiai Ffrainc i\u2019r Deyrnas Unedig o 40,000 tunnell yn 1898 i 105,000 tunnell yn 1902. O 1903 ymlaen bu dirwasgaid yn y diwydiant llechi, ac o ganlyniad gostyngwyd cyflogau a chollwyd swyddi. Roedd technoleg newydd wedi gostwng pris cynhyrchu teils, gan eu gwneud yn fwy cystadleuol. Caewyd wyth chwarel yn Ffestiniog rhwng 1908 a 1913, a chollodd 350 eu swyddi yn yr Oakley yn 1909. Yn \u00F4l R. Merfyn Jones:\n\u0022The effects of this depression on the quarrying districts were deep and painful. Unemployment and emigration became constant features of the slate communities; distress was widespread. In the quarries there was short-time working, closures and reductions in earnings. Between 1906 and 1913 the number of men at work in the quarries in the Ffestiniog district shrank by 28 per cent, in Dyffryn Nantlle the number at work fell even more dramatically, by 38 per cent.\u0022\nRoedd effaith y Rhyfel Byd Cyntaf ar y diwydiant yn andwyol, yn enwedig yn ardal Blaenau Ffestiniog, lle roedd allforion i\u2019r Almaen yn arbennig o bwysig. Caewyd Chwarel y Cilgwyn, yr hynaf yng Nghymru, yn 1914, er iddi ail-agor yn ddiweddarach. Yn 1917, ni chafodd y diwydiant llechi ei gydnabod fel diwydiant hanfodol, a chaewyd nifer o chwareli am weddill y rhyfel. Daeth rhywfaint o dwf yn sg\u00EEl y galw am dai newydd ar \u00F4l y rhyfel, ac yn chwareli Blaenau Ffestiniog roedd y cynnyrch bron yn \u00F4l i lefel 1913 erbyn 1927. Ymhobman arall, fodd bynnag, roedd y cynnyrch yn parhau\u2019n llawer is na chyn y rhyfel. Bu gostyngiad arall yn y cynnyrch yn ystod Dirwasgiad Mawr y 1930au, gyda lleihad arbennig mewn allforion.\nO droad y ganrif, gwnaeth y chwareli ddefnydd cynyddol o beiriannau, gyda thrydan yn cymryd lle ager a d\u0175r fel ffynhonnell p\u0175er. Agorodd Chwarel y Llechwedd orsaf drydan yn 1891, ac yn 1901 roedd Chwarel Croesor dan reolaeth Moses Kellow yn dibynnu\u0027n llwyr ar drydan. Yn 1906, agorwyd gorsaf trydan d\u0175r yng Nghwm Dyli, ar lechweddau isaf Yr Wyddfa, oedd yn cyflenwi trydan i amryw o\u2019r chwareli mwyaf. Roedd defnyddio llif drydan ac offer arall yn lleihau\u2019r gwaith caled wrth drin y graig, ond roedd hefyd yn cynhyrchu llawer mwy o lwch na\u2019r hen ddulliau, gan arwain at gynnydd yng nghlefyd y llwch ymysg y gweithwyr. Roedd y gwaith yn beryglus fel arall hefyd, gyda ffrwydro\u2019r graig yn gyfrifol am lawer o ddamweiniau. Yn \u00F4l ymchwiliad gan y llywodraeth yn 1893, roedd cyfradd marwolaethau gweithwyr yn y cloddfeydd llechi tanddaearol yn 3.23 y fil, yn uwch nag yn y pyllau glo.\r\n\r\n== Diwedd cynhyrchu ar raddfa fawr ==\n\nYn ystod yr Ail Ryfel Byd 1939\u20131945 bu gostyngiad mawr yn y fasnach lechi. Defnyddiwyd rhan o Chwarel Manod ym Mlaenau Ffestiniog i storio trysorau celf o\u2019r Oriel Genedlaethol, Llundain ac Oriel y Tate. Gostyngodd y nifer o ddynion a gyflogid yn y diwydiant llechi yng Ngogledd Cymru o 7,589 yn 1939 i 3,520 erbyn diwedd y rhyfel. Yn 1945, roedd y cynnyrch wedi gostwng i 70,000 tunnell y flwyddyn, gyda llai nag 20 chwarel ar agor o\u2019i gymharu a 40 cyn y rhyfel. Dioddefodd Dyffryn Nantlle yn arbennig, gyda nifer y chwarelwyr yn y dyffryn yn gostwng o 1,000 yn 1937 i 350 erbyn diwedd y rhyfel. Roedd y galw am lechi yn gostwng oherwydd defnydd teils ar doeau a mewnforio llechi rhatach o wledydd fel Portiwgal, Ffrainc a\u2019r Eidal. Ar \u00F4l diwedd y rhyfel, bu rhywfaint o alw am lechi i atgyweirio adeliadau oedd wedi eu bomio, ond gwaharddwyd defnyddio llechi ar adeiladau newydd, heblaw am lechi o\u2019r maint lleiaf.  Gwnaed i ffwrdd a\u2019r gwaharddiad yma yn 1949. Ar yr un pryd roedd prinder gweithwyr yn ystod ac wedi\u0027r ail ryfel byd yn gorfodi rhai chwareli i gau. Er bod chwarelwyr ymhlith y rhai a gaent flaenoriaeth wrth eu rhyddhau o\u0027r lluoedd arfog dewisai llawer o\u0027r cyn-chwarelwyr swyddi oedd yn talu\u0027n well ac yn llai o faich na gwaith y chwarel.\nGostyngodd cynnyrch llechi Cymru o 54,000 tunnell yn 1958 i 22,000 tunnell yn 1970. Caeodd Chwarel Diffwys ym Mlaenau Ffestiniog yn 1955 wedi cynhyrchu llechi am ymron i ddwy ganrif. Caewyd chwareli Foty a Bowydd gerllaw yn 1963. Yn 1969, caewyd Chwarel Dinorwig, a chollodd dros 300 o chwarelwyr eu swyddi. Y flwyddyn wedyn caewyd Chwarel Dorothea yn Nyffryn Nantlle, a chyhoeddwyd bod  Chwarel Braichgoch ger Corris yn cau. Caewyd Chwarel yr Oakeley ym Mlaenau Ffestiniog yn 1971, ond ail-agorwyd hi gan gwmni arall yn nes ymlaen. Erbyn 1972, roedd y nifer o ddynion a gyflogid yn y diwydiant llechi yng Ngogledd Cymru wedi gostwng dan 1,000. Ychydig iawn o waith arall oedd ar gael yn yr ardaloedd llechi, a chanlyniad cau\u2019r chwareli oedd lefel uchel o ddiweithdra a gostyngiad yn y boblogaeth wrth i bobl ieuanc symud o\u2019r ardal i chwilio am waith. Yn 1979, wedi brwydr hir, cytunodd y llywodraeth fod silicosis yn glefyd diwydiannol a bod iawndal yn ddyledus i\u2019r dioddefwyr. Bu cynnydd yn y galw am lechi yn y 1980au, ac er bod hyn yn rhy hwyr i lawer o\u2019r chwareli roedd chwareli Oakeley, Llechwedd a Cwt-y-Bugail yn y Blaenau yn dal i weithio. Chwarel y Penrhyn oedd yn gyfrifol am gynhyrchu y rhan fwyaf o\u2019r llechi, a bu mecaneiddio pellach yno, yn cynnwys defnyddio laser gyda chymorth cyfrifiadur i lifio\u2019r blociau llechi.\r\n\r\n== Diwydiant llechi Cymru heddiw ==\n\nErbyn hyn mae rhan o Chwarel Dinorwig o fewn Parc Gwledig Padarn, tra mae\u2019r rhan arall yn cael ei ddefnyddio ar gyfer Gorsaf B\u0175er Dinorwig sydd o dan yr hen chwarel. Trowyd hen weithdai\u0027r chwarel yn Amgueddfa Llechi Cymru, gydag arddangosfeydd yn cynnwys hen dai chwarelwyr o Danygrisiau ger Blaenau Ffestiniog.\nYm Mlaenau Ffestiniog, trowyd Chwarel y Llechwedd yn atyniad i ymwelwyr. Gall yr ymwelwyr deithio ar dramffordd y chwarelwyr neu fynd i lawr i\u2019r rhan isaf o\u2019r cloddfeydd ar hyd rheilffordd ffwnicwlar, i ddysgu sut yr oedd y llechi\u2019n cael eu cynhyrchu ac am fywydau y chwarelwyr. Y rheilffordd yma yw\u2019r rheilffordd serthaf sy\u2019n cario teithwyr ym Mhrydain, gyda graddfa o 1:1.8 neu 30\u00B0. Yn y siamberi a adawyd wrth gynhyrchu llechi, defnyddir sain a golau i roi hanes y diwydiant.  Trowyd Chwarel Braichgoch ger  Corris yn atyniad i ymwelwyr dan yr enw \u201CLabyrinth y Brenin Arthur\u201D. Yma mae ymwelwyr yn teithio mewn cwch ar hyd afon danddaearol, yna\u2019n cerdded trwy\u2019r siamberi i weld cyflwyniad clyweled o hanesion am y Brenin Arthur a chwedlau o\u2019r Mabinogion a hanes  Taliesin. Mae Chwarel Llwyngwern ger  Machynlleth yn awr yn gartref y Ganolfan Dechnoleg Amgen. Ail-agorwyd nifer o\u2019r rheilffyrdd fyddai\u2019n arfer cario\u2019r llechi i\u2019r porthladdoedd fel atyniadau twristaidd, er enghraifft Rheilffordd Ffestiniog a Rheilffordd Talyllyn.\n\nYn 2010, Chwarel y Penrhyn yw\u2019r mwyaf o\u2019r chwareli sy\u2019n parhau i gynhyrchu llechi. Er fod y cynnyrch yn llawer llai na phan oedd y diwydiant ar ei anterth, roedd y chwarel yma\u2019n gyfrifol am bron 50% o gynnyrch llechi y Deyrnas Unedig yn 1995. Mae\u2019r chwarel yn awr yn eiddo Alfred McAlpine PLC, sydd hefyd yn berchen chwareli yr Oakeley a Cwt y Bugail ym Mlaenau Ffestiniog a Chwarel Penyrorsedd yn Nyffryn Nantlle. Mae yr Oakeley hefyd wedi dechrau ailgylchu gwastraff llechi, a disgwylir medru cynyddu\u2019r gweithgarwch yma os gellir cael cytundeb i ddefnyddio Rheilffordd Dyffryn Conwy i gario\u2019r cynnyrch i\u2019r arfordir. Mae cwmni Greaves yn cynhyrchu llechi a chynnyrch llechfaen arall yn y Llechwedd, ac mae gwaith hefyd yn parhau yn Chwarel y Berwyn ger Llangollen.\nYm mis Mawrth 2007 cyhoeddodd Alfred McAlpine fod chwarel Cwt y Bugail ym Mlaenau Ffestiniog i gael ei chau, fel rhan o gynllun fyddai\u2019n golygu colli 175 o swyddi allan o tua 400 yng ngogledd Cymru. Yn Rhagfyr 2007 cyhoeddwyd fod Alfred McAlpine wedi gwerthu ei chwareli yn y Penrhyn, Blaenau Ffestiniog, Cwt y Bugail a Pen-yr-Orsedd i gwmni Rigcycle, sy\u0027n gysylltiedig a\u0027r gr\u0175p adeiladu Lagan. Mae\u0027r pedair chwarel yma yn awr yn eiddo i gwmni Welsh Slate Cyf. Ym mis Awst 2008, cyhoeddwyd y byddai 50 o weithwyr Welsh Slate ym Methesda a Blaenau Ffestiniog yn colli eu swyddi oherwydd diffyg gweithgarwch yn y diwydiant adeiladu. Ym mis Mawrth 2010, cyhoeddodd Welsh Slate y byddai Chwarel Oakeley ym Mlaenau Ffestiniog yn cau am gyfnod amhendol am resymau diogelwch\r\n\r\n== Dylanwad diwylliannol ==\n\nRoedd y diwydiant llechi yng Nghymru yn ddiwydiant Cymraeg ei hiaith. O\u2019r ardaloedd cyfagos y daeth y rhan fwyaf o\u2019r gweithwyr, ac ychydig iawn o fewnfudo fu o\u2019r tu allan i Gymru. Cafodd y diwydiant gryn effaith ar ddiwylliant yr ardaloedd llechi ac ar ddiwylliant Cymru gyfan. Roedd y caban, lle byddai\u2019r chwarelwyr yn ymgynull amser cinio, yn fangre trafodaethau ar bob math ar bynciau, ac yn aml byddai\u2019r rhain yn cael eu cofnodi\u2019n ffurfiol. Mae cofnodion trafodaethau un caban yn Chwarel Llechwedd, Blaenau Ffestiniog, am 1908\u201310 yn cofnodi trafodaethau ar ddatgysylltu\u2019r eglwys a nifer o bynciau gwleidyddol eraill. Cynhelid Eisteddfodau, cyfansoddid barddoniaeth a\u2019i drafod, ac roedd gan y rhan fwyaf o\u2019r chwareli eu band eu hunain, gyda band yr  Oakley yn arbennig o enwog. Yn \u00F4l Burn, mae tua hanner cant o ddynion yn y \u2018\u2019Bywgraffiadur Cymreig\u2019\u2019 a ddechreuasant eu gyrfaoedd fel chwarelwyr.\nMae nifer o lenorion Cymraeg wedi defnyddio bywydau\u2019r chwarelwyr fel deunydd, er enghraifft  nofelau  T. Rowland Hughes. Y streic fawr yn Chwarel y Penrhyn yw cefndir Chwalfa, tra mae Y Cychwyn, yn rhoi disgrifiad o brentisiaeth chwarelwr ieuanc. Mae nifer o nofelau Kate Roberts, merch chwarelwr, yn rhoi darlun o\u2019r ardal o amgylch Rhosgadfan, lle roedd y diwydiant ar raddfa lai a llawer o\u2019r chwarelwyr yn amaethu ar raddfa fechan hefyd. Yn ei nofel Traed Mewn Cyffion ceir darlun byw o ymdrechion teulu chwarelwr yn y cyfnod rhwng 1880 a 1914. Y Chwarelwr, a gynhyrchwyd yn 1935, oedd y ffilm gyntaf yn Gymraeg; mae\u2019n dangos gwahanol agweddau ar fywyd chwarelwr ym Mlaenau Ffestiniog.\r\n\r\n== Nodiadau ==",
  "imageNames": [
    "AngleseyBarracks.JPG",
    "Bethesda-Mine-07367u.jpg",
    "Blaenau_Ffestiniog.jpg",
    "Blasting.jpg",
    "Chwareli-RZ.jpg"
  ],
  "includeMainMenu": true,
  "amDdim": false,
  "date": 1710,
  "categoryId": "diwydiant",
  "id": "llechi",
  "label": "Diwydiant llechi"
}